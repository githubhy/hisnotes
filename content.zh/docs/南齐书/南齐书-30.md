---
weight: 31
title: 百官
---

# 百官

1. <span id="百官-1"></span>
建官设职，兴自炎昊，方乎隆周之册，表乎盛汉之书。存改回沿，备于历代，先贤往学，以之雕篆者众矣。若夫胡广《旧仪》，事惟简撮；应劭《官典》，殆无遗恨。王朗奏议，属霸国之初基；陈矫增曹，由军事而补阙。今则有《魏氏官仪》、鱼豢《中外官》也。山涛以意辩人，不囗囗囗；荀勖欲去事烦，唯论并省。

2. <span id="百官-2"></span>
定制成文，本之《晋令》，后代承业，案为前准。肇域官品，区别阶资，蔚宗选簿梗概，钦明阶次详悉，虞通、刘寅因荀氏之作，矫旧增新，今古相校。齐受宋禅，事遵常典，既有司存，无所偏废。其余散在史注，多已筌拾，览者易知，不重述也。（诸台府郎令史职吏以下，具见长水校尉王圭之《职仪》。）相国

3. <span id="百官-3"></span>
萧、曹以来，为人臣极位。宋孝建用南谯王义宣。至齐不用人，以为赠，不列官。

4. <span id="百官-4"></span>
太宰。

5. <span id="百官-5"></span>
宋大明用江夏王义恭，以后无人。齐以为赠。

6. <span id="百官-6"></span>
太傅。

7. <span id="百官-7"></span>
太师、太保、太傅，周旧官。汉末，董卓为太师。晋惠帝初，卫瓘为太保。

8. <span id="百官-8"></span>
自后无太师，而太保为赠。齐唯置太傅。

9. <span id="百官-9"></span>
大司马。

10. <span id="百官-10"></span>
大将军。

11. <span id="百官-11"></span>
宋元嘉用彭城王义康，后无人。齐以为赠。

12. <span id="百官-12"></span>
太尉。

13. <span id="百官-13"></span>
司徒。

14. <span id="百官-14"></span>
司空。

15. <span id="百官-15"></span>
三公，旧为通官。司徒府领天下州郡名数户口簿籍，虽无，常置左右长史、左西曹掾属、主簿、祭酒、令史以下。晋世王导为司徒，右长史干宝撰立官府《职仪》已具。

16. <span id="百官-16"></span>
特进。

17. <span id="百官-17"></span>
位从公。

18. <span id="百官-18"></span>
诸开府仪同三司。

19. <span id="百官-19"></span>
骠骑将军。

20. <span id="百官-20"></span>
车骑将军。

21. <span id="百官-21"></span>
卫将军。

22. <span id="百官-22"></span>
镇军将军。

23. <span id="百官-23"></span>
中军将军。

24. <span id="百官-24"></span>
抚军将军。

25. <span id="百官-25"></span>
四征将军。（东、西、南、北。）四镇将军。

26. <span id="百官-26"></span>
凡诸将军加“大”字，位从公。开府仪同如公。凡公督府置佐：长史、司马各一人，谘议参军二人。诸曹有录事，记室，户曹，仓曹，中直兵，外兵，骑兵，长流贼曹，刑狱贼曹，城局，法曹，田曹，水曹，铠曹，车曹，士曹，集曹，右户，十八曹。城局曹以上署正参军，法曹以下署行参军，各一人。其行参军无署者，为长兼员。其府佐史则从事中郎二人，仓曹掾、户曹属、东西阁祭酒各一人，主簿舍人御属二人。加崇者，则左右长史四人，中郎掾属并增数。其未及开府，则置府亦有佐史，其数有减。小府无长流，置禁防参军。

27. <span id="百官-27"></span>
四安将军。

28. <span id="百官-28"></span>
四平将军。

29. <span id="百官-29"></span>
左、右、前、后将军。

30. <span id="百官-30"></span>
征虏将军。

31. <span id="百官-31"></span>
四中郎将。

32. <span id="百官-32"></span>
晋世荀羡、王胡之并居此官。宋、齐以来，唯处诸王，素族无为者。

33. <span id="百官-33"></span>
冠军将军。

34. <span id="百官-34"></span>
辅国将军。

35. <span id="百官-35"></span>
宁朔将军。

36. <span id="百官-36"></span>
宁远将军。

37. <span id="百官-37"></span>
龙骧将军。

38. <span id="百官-38"></span>
凡诸小号，亦有置府者。

39. <span id="百官-39"></span>
太常。

40. <span id="百官-40"></span>
府置丞一人，五官、功曹、主簿，九府九史皆然。领官如左：博士，谓之太学博士；

41. <span id="百官-41"></span>
国子祭酒一人，博士二人，助教十人；建元四年，有司奏置国学，祭酒准诸曹尚书，博士准中书郎，助教准南台御史。选经学为先。若其人难备，给事中以还明经者，以本位领。其下典学二人，三品，准太常主簿；户曹、仪曹各二人，五品；白簿治礼吏八人，六品；保学医二人；威仪二人。其夏，国讳废学，有司奏省助教以下。永明三年，立学，尚书令王俭领祭酒。八年，国子博士何胤单为祭酒，疑所服，陆澄等皆不能据，遂以玄服临试。月余日，博议定，乃服朱衣。

42. <span id="百官-42"></span>
总明观祭酒一人；

43. <span id="百官-43"></span>
右泰始六年，以国学废，初置总明观，玄、儒、文、史四科，科置学士各十人，正令史一人，书令史二人，干一人，门吏一人，典观吏二人。建元中，掌治五礼。永明三年，国学建，省。

44. <span id="百官-44"></span>
太庙令一人，丞一人；

45. <span id="百官-45"></span>
明堂令一人，丞一人；

46. <span id="百官-46"></span>
太祝令一人，丞一人；

47. <span id="百官-47"></span>
太史令一人，丞一人；

48. <span id="百官-48"></span>
廪牺令一人，丞一人；

49. <span id="百官-49"></span>
置令丞以下皆有职吏。

50. <span id="百官-50"></span>
太乐令一人，丞一人；

51. <span id="百官-51"></span>
诸陵令；

52. <span id="百官-52"></span>
永明末置，用二品三品勋。置主簿、户曹各一人，六品保举。

53. <span id="百官-53"></span>
光禄勋。

54. <span id="百官-54"></span>
府置丞一人。领官如左：

55. <span id="百官-55"></span>
左右光禄大夫；

56. <span id="百官-56"></span>
位从公，开府置佐史如公。

57. <span id="百官-57"></span>
光禄大夫；

58. <span id="百官-58"></span>
皆银章青绶，诏加金章紫绶者，为金紫光禄大夫。乐安任遐为光禄，就王晏乞一片金，晏乃启转为金紫，不行。

59. <span id="百官-59"></span>
太中大夫；

60. <span id="百官-60"></span>
中散大夫。

61. <span id="百官-61"></span>
诸大夫官，皆处旧齿老年，重者加亲信二十人。

62. <span id="百官-62"></span>
卫尉。

63. <span id="百官-63"></span>
府置丞一人。掌宫城管籥。张衡《西京赋》曰“卫尉八屯，警夜巡昼”。宫城诸却敌楼上本施鼓，持夜者以应更唱，太祖以鼓多惊眠，改以铁磬云。

64. <span id="百官-64"></span>
廷尉。

65. <span id="百官-65"></span>
府置丞一人，正一人，监一人，评一人，律博士一人。

66. <span id="百官-66"></span>
大司农。

67. <span id="百官-67"></span>
府置丞一人。领官如左：

68. <span id="百官-68"></span>
太仓令一人，丞一人；

69. <span id="百官-69"></span>
导官令一人，丞一人；

70. <span id="百官-70"></span>
籍田令一人，丞一人。

71. <span id="百官-71"></span>
少府。

72. <span id="百官-72"></span>
府置丞一人。领官如左：

73. <span id="百官-73"></span>
左右尚方令各一人，丞一人；

74. <span id="百官-74"></span>
锻署丞一人；（永明三年省，四年复置。）御府令一人，丞一人；

75. <span id="百官-75"></span>
东冶令一人，丞一人；

76. <span id="百官-76"></span>
南冶令一人，丞一人；

77. <span id="百官-77"></span>
平准令一人，丞一人。

78. <span id="百官-78"></span>
上林令一人，丞一人。（亦属尚书殿中曹。）将作大匠。

79. <span id="百官-79"></span>
太仆。

80. <span id="百官-80"></span>
大鸿胪。

81. <span id="百官-81"></span>
三卿不常置。将作掌宫庙土木。太仆掌郊礼执辔。鸿胪掌导护赞拜。有事权置兼官，毕乃省。

82. <span id="百官-82"></span>
乘黄令一人：

83. <span id="百官-83"></span>
掌五辂安车，大行凶器辒辌车；

84. <span id="百官-84"></span>
客馆令：

85. <span id="百官-85"></span>
掌四方宾客。

86. <span id="百官-86"></span>
宣德卫尉、少府、太仆。

87. <span id="百官-87"></span>
郁林王立，文安太后即尊号，以宫名置之。

88. <span id="百官-88"></span>
大长秋。

89. <span id="百官-89"></span>
郁林立皇后置。

90. <span id="百官-90"></span>
录尚书。

91. <span id="百官-91"></span>
尚书令。

92. <span id="百官-92"></span>
总领尚书台二十曹，为内台主。行遇诸王以下，皆禁驻。左右仆射分道。无令，左仆射为台主，与令同。

93. <span id="百官-93"></span>
左仆射：

94. <span id="百官-94"></span>
领殿中主客二曹事，诸曹郊庙、园陵、车驾行幸、朝仪、台内非违、文官举补满叙疾假事，其诸吉庆瑞应众贺、灾异贼发众变、临轩崇拜、改号格制、莅官铨选，凡诸除署、功论、封爵、贬黜、八议、疑谳、通关案，则左仆射主，右仆射次经，维是黄案，左仆射右仆射署朱符见字，经都丞竟，右仆射横画成目，左仆射画，令画。右官阙，则以次并画。若无左右，则直置仆射在其中间，总左右事。

95. <span id="百官-95"></span>
吏部尚书：

96. <span id="百官-96"></span>
领吏部、删定、三公、比部四曹。

97. <span id="百官-97"></span>
度支尚书：

98. <span id="百官-98"></span>
领度支、金部、仓部、起部四曹。

99. <span id="百官-99"></span>
左民尚书：

100. <span id="百官-100"></span>
领左民、驾部二曹。

101. <span id="百官-101"></span>
都官尚书：

102. <span id="百官-102"></span>
领都官、水部、库部、功论四曹。

103. <span id="百官-103"></span>
五兵尚书：

104. <span id="百官-104"></span>
领中兵、外兵二曹。

105. <span id="百官-105"></span>
祠部尚书：

106. <span id="百官-106"></span>
右仆射通职，不俱置。

107. <span id="百官-107"></span>
起部尚书：

108. <span id="百官-108"></span>
兴立宫庙权置；事毕省。

109. <span id="百官-109"></span>
左丞一人：

110. <span id="百官-110"></span>
掌宗庙郊祠、吉庆瑞应、灾异、立作格制、诸案弹、选用除置、吏补满除遣注职。

111. <span id="百官-111"></span>
右丞一人：

112. <span id="百官-112"></span>
掌兵士百工补役死叛考代年老疾病解遣、其内外诸库藏谷帛、刑罪创业诤讼、田地船乘、禀拘兵工死叛、考剔讨补、差分百役、兵器诸营署人领、州郡租布、民户移徙、州郡县并帖、城邑民户割属、刺史二千石令长丞尉被收及免赠、文武诸犯削官事。白案，右丞上署，左丞次署。黄案，左丞上署，右丞次署。诸立格制及详谳大事宗庙朝廷仪体，左丞上署，右丞次署。自令仆以下五尚书八座二十曹，各置郎中令史以下，又置都令史分领之。仆射掌朝轨，尚书掌谳奏，都丞任碎，在弹违诸曹缘常及外详谳事。应须命议相值者，皆郎先立意，应奏黄案及关事，以立意官为议主。凡辞诉有漫命者，曹缘咨如旧。若命有咨，则以立意者为议主。

113. <span id="百官-113"></span>
武库令一人；

114. <span id="百官-114"></span>
属库部。

115. <span id="百官-115"></span>
车府令一人，丞一人；

116. <span id="百官-116"></span>
属驾部。

117. <span id="百官-117"></span>
公车令一人；

118. <span id="百官-118"></span>
大官令一人，丞一人；

119. <span id="百官-119"></span>
大医令一人，丞一人；

120. <span id="百官-120"></span>
内外殿中监各一人；

121. <span id="百官-121"></span>
内外骅骝厩丞各一人；

122. <span id="百官-122"></span>
材官将军一人，司马一人；

123. <span id="百官-123"></span>
属起部，亦属领军。

124. <span id="百官-124"></span>
侍中祭酒。（高功者称之。）

125. <span id="百官-125"></span>
侍中。

126. <span id="百官-126"></span>
汉世为亲近之职。魏、晋选用，稍增华重，而大意不异。宋文帝元嘉中，王华、王昙首、殷景仁等，并为侍中，情在亲密，与帝接膝共语，貂拂帝手，拔貂置案上，语毕复手插之。孝武时，侍中何偃南郊陪乘，銮辂过白门阙，偃将匐，帝乃接之曰：“朕乃陪卿。”齐世朝会，多以美姿容者兼官。永元三年，东昏南郊，不欲亲朝士，以主玺陪乘，前代未尝有也。侍中呼为门下。亦置令史。领官如左：

127. <span id="百官-127"></span>
给事黄门侍郎：

128. <span id="百官-128"></span>
亦管知诏令，世呼为小门下；

129. <span id="百官-129"></span>
散骑常侍，通直散骑常侍，员外散骑常侍：旧与侍中通官，其通直员外，用衰老人士，故其官渐替。宋大明虽华选比侍中，而人情久习，终不见重，寻复如初。

130. <span id="百官-130"></span>
散骑侍郎，通直散骑侍郎，员外散骑侍郎；给事中；

131. <span id="百官-131"></span>
奉朝请；

132. <span id="百官-132"></span>
驸马都尉；

133. <span id="百官-133"></span>
集书省职，置正书、令史。朝散用衣冠之余，人数猥积。永明中，奉朝请至六百余人。

134. <span id="百官-134"></span>
中书监一人，令一人，侍郎四人，通事舍人无员。

135. <span id="百官-135"></span>
中书省职，置主书、令史、正书以下。

136. <span id="百官-136"></span>
秘书监一人，丞一人。郎。著作佐郎。

137. <span id="百官-137"></span>
晋秘书阁有令史，掌众书，见《晋令》。令亦置令史、正书及弟子，皆典教书画。

138. <span id="百官-138"></span>
御史中丞一人。

139. <span id="百官-139"></span>
晋江左中丞司隶分督百僚，傅咸所云“行马内外”是也。今中丞则职无不察，专道而行，驺辐禁呵，加以声色，武将相逢，辄致侵犯，若有卤簿，至相驱击。

140. <span id="百官-140"></span>
宋孝建二年制，中丞与尚书令分道，虽丞郎下朝相值，亦得断之，馀内外众官，皆受停驻。

141. <span id="百官-141"></span>
治书侍御史二人；

142. <span id="百官-142"></span>
侍御史十人。

143. <span id="百官-143"></span>
兰台置诸曹内外督令以下。

144. <span id="百官-144"></span>
谒者仆射一人。

145. <span id="百官-145"></span>
谒者十人。

146. <span id="百官-146"></span>
谒者台，掌朝觐宾飨。

147. <span id="百官-147"></span>
领军将军、中领军。

148. <span id="百官-148"></span>
护军将军、中护军。

149. <span id="百官-149"></span>
凡为中，小轻，同一官也。诸为将军官，皆敬领、护。诸王为将军，道相逢，则领、护让道。置长史、司马、五官、功曹、主簿。

150. <span id="百官-150"></span>
左右二卫将军。

151. <span id="百官-151"></span>
骁骑将军。

152. <span id="百官-152"></span>
游击将军。

153. <span id="百官-153"></span>
晋世以来，谓领、护至骁、游为六军。二卫置司马、次官、功曹、主簿以下。

154. <span id="百官-154"></span>
左右二中郎将。

155. <span id="百官-155"></span>
前军将军，后军将军，左军将军，右军将军，号四军。

156. <span id="百官-156"></span>
屯骑，步兵，射声，越骑，长水：五校尉。

157. <span id="百官-157"></span>
虎贲中郎将。

158. <span id="百官-158"></span>
冗从仆射。

159. <span id="百官-159"></span>
羽林监。

160. <span id="百官-160"></span>
积射将军。

161. <span id="百官-161"></span>
强弩将军。

162. <span id="百官-162"></span>
殿中将军，员外殿中将军。

163. <span id="百官-163"></span>
殿中司马督。

164. <span id="百官-164"></span>
武卫将军。

165. <span id="百官-165"></span>
武骑常侍。

166. <span id="百官-166"></span>
自二卫、四军、五校已下，谓之“西省”，而散骑为“东省”。

167. <span id="百官-167"></span>
丹阳尹。

168. <span id="百官-168"></span>
位次九卿下。

169. <span id="百官-169"></span>
太子太傅。

170. <span id="百官-170"></span>
少傅：

171. <span id="百官-171"></span>
府置丞、功曹、五官、主簿；

172. <span id="百官-172"></span>
太子詹事；

173. <span id="百官-173"></span>
府置丞一人以下；

174. <span id="百官-174"></span>
太子率更令；

175. <span id="百官-175"></span>
太子家令：

176. <span id="百官-176"></span>
置丞；

177. <span id="百官-177"></span>
太子仆；

178. <span id="百官-178"></span>
太子门大夫；

179. <span id="百官-179"></span>
太子中庶子；

180. <span id="百官-180"></span>
太子中舍人；

181. <span id="百官-181"></span>
太子洗马；

182. <span id="百官-182"></span>
太子舍人；

183. <span id="百官-183"></span>
太子左右卫率各一；

184. <span id="百官-184"></span>
太子翊军步兵屯骑三校尉；

185. <span id="百官-185"></span>
太子旅贲中郎将一人；

186. <span id="百官-186"></span>
太子左右积弩将军；

187. <span id="百官-187"></span>
太子殿中将军、员外殿中将军；

188. <span id="百官-188"></span>
太子仓官令；

189. <span id="百官-189"></span>
太子常从虎贲督。

190. <span id="百官-190"></span>
右东宫职僚。

191. <span id="百官-191"></span>
州牧、刺史。

192. <span id="百官-192"></span>
魏、晋世州牧隆重，刺史任重者为使持节都督，轻者为持节督。起汉顺帝时，御史中丞冯赦讨九江贼，督扬、徐二州军事，而何、徐《宋志》云起魏武遣诸州将督军，王珪之《职仪》云起光武，并非也。晋太康中，都督知军事，刺史治民，各用人。惠帝末，乃并任，非要州则单为刺史。州朝置别驾、治中、议曹、文学祭酒、诸曹部从事史。

193. <span id="百官-193"></span>
护南蛮校尉。

194. <span id="百官-194"></span>
府置佐史。隶荆州。晋、宋末省。建元元年复置，三年省。延兴元年置，建武省。

195. <span id="百官-195"></span>
护三巴校尉。

196. <span id="百官-196"></span>
宋置。建元二年改为刺史。

197. <span id="百官-197"></span>
宁蛮校尉。

198. <span id="百官-198"></span>
府亦置佐史，隶雍州。

199. <span id="百官-199"></span>
平蛮校尉。

200. <span id="百官-200"></span>
永明三年置，隶益州。

201. <span id="百官-201"></span>
镇蛮校尉。

202. <span id="百官-202"></span>
隶宁州。

203. <span id="百官-203"></span>
护西戎校尉。

204. <span id="百官-204"></span>
护羌校尉。

205. <span id="百官-205"></span>
右四校尉，亦置四夷。

206. <span id="百官-206"></span>
平越中郎将。

207. <span id="百官-207"></span>
府置佐史，隶广州。

208. <span id="百官-208"></span>
郡太守、内史。

209. <span id="百官-209"></span>
县令、相。

210. <span id="百官-210"></span>
郡县为国者，为内史、相。

211. <span id="百官-211"></span>
镇蛮护军。

212. <span id="百官-212"></span>
安远护军。

213. <span id="百官-213"></span>
晋世杂号，多为郡领之。

214. <span id="百官-214"></span>
诸王师、友、文学各一人。

215. <span id="百官-215"></span>
国官郎中令、中尉、大农为三卿，左右常侍、侍郎，上军、中军、下军三军，典书、典祠、学官、典卫四令，食官、厩牧长、谒者以下。公侯置郎中令一卿。

216. <span id="百官-216"></span>
赞曰：百司分置，惟皇命职。云师鸟纪，各有其式。
