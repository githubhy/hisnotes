---
weight: 37
title: 五行
---

# 五行

1. <span id="五行-1"></span>
《木传》曰：“东方。《易经》，地上之木为《观》。故木于人，威仪容貌也。木者，春生气之始，农之本也。无夺农时，使民岁不过三日，行什一之税，无贪欲之谋，则木气从。如人君失威仪，逆木行，田猎驰骋，不反宫室，饮食沈湎，不顾礼制，出入无度，多发繇役，以夺民时，作为奸诈，以夺民财，则木失其性矣。盖以工匠之为轮矢者多伤败，故曰木不曲直。”

2. <span id="五行-2"></span>
宋泰豫元年，京师祗垣寺皂荚树枯死。升明末，忽更生花叶。《京房易传》曰：“树枯冬生，不出二年，国丧，君子亡。”其占同。宋氏禅位。

3. <span id="五行-3"></span>
建元元年，朱爵<舟行>华表柱生枝叶。

4. <span id="五行-4"></span>
建元初，李子生毛。

5. <span id="五行-5"></span>
二年，武陵沅头都尉治有桑树，方冬生叶。《京房易传》曰：“木冬生花，天下有丧。”其占同。后二年，宫车晏驾。

6. <span id="五行-6"></span>
四年，巴州城西古楼脚柏柱数百年，忽生花。

7. <span id="五行-7"></span>
永明六年，石子岗柏木长二尺四寸，广四寸半，化为石。时车驾数游幸，应本传“木失其性”也。

8. <span id="五行-8"></span>
永明中，大<舟行>一舶无故自沉，艚中无水。

9. <span id="五行-9"></span>
隆昌元年，庐陵王子卿斋屋梁柱际无故出血。

10. <span id="五行-10"></span>
建武初，始安王遥光治庙，截东安寺屋以直庙垣，截梁，水出如泪。

11. <span id="五行-11"></span>
《貌传》曰：“失威仪之制，怠慢骄恣，谓之狂，则不肃矣。下不敬，则上无威。天下既不敬，又肆其骄恣，肆之则不从。夫不敬其君，不从其政，则阴气胜，故曰厥罚常雨。”

12. <span id="五行-12"></span>
永明八年四月，己巳起阴雨，昼或暂晴，夜时见星月，连雨积霖，至十七日乃止。

13. <span id="五行-13"></span>
十一年四月辛巳朔，去三月戊寅起，而其间暂时晴，从四月一日又阴雨，昼或见日，夜乍见月，回复阴雨，至七月乃止。

14. <span id="五行-14"></span>
永泰元年十二月二十九日雨，至永元元年五月二十一日乃晴。京房《易》曰：“冬雨，天下饥。春雨，有小兵。”时虏寇雍州，余应本传。

15. <span id="五行-15"></span>
《传》曰：“大雨雪，犹庶征之常雨也，然有甚焉。雨，阴。大雨雪者，阴之畜积甚也。一曰与大水同象，曰攻为雪耳。”

16. <span id="五行-16"></span>
建元二年闰月己丑，雨雪。

17. <span id="五行-17"></span>
三年十一月，雨雪，或阴或晦，八十余日，至四年二月乃止。

18. <span id="五行-18"></span>
《传》曰：“雷于天地为长子，以其首长万物，与之出入。故雷出万物出，雷入万物入。夫雷者，人君之象，入则除害，出则兴利。雷之微气以正月出，其有声者以二月出，以八月入，其余微者以九月入。冬三月雷无出者；若是阳不闭阴，则出涉危难而害万物也。”

19. <span id="五行-19"></span>
建元元年十月壬午，夜电光，因雷鸣。

20. <span id="五行-20"></span>
十一月庚戌，电光，有顷雷鸣，久而止。

21. <span id="五行-21"></span>
永明五年正月戊申，夜西北雷声。

22. <span id="五行-22"></span>
六年十月甲申，夜阴细雨，始闻雷鸣于西北上。

23. <span id="五行-23"></span>
七年正月甲子，夜阴，雷鸣西南坤宫，隆隆一声而止。

24. <span id="五行-24"></span>
八年正月庚戌，夜雷起坎宫水门，其音隆隆，一声而止。

25. <span id="五行-25"></span>
九年二月丙子，西北有电光，因闻雷声隆隆，仍续十声而止。

26. <span id="五行-26"></span>
十年二月庚戌，夜南方有电光，因闻雷声隆隆相续，丁亥止。

27. <span id="五行-27"></span>
十月庚子，电雷起西北。

28. <span id="五行-28"></span>
十一月丁丑，西南有光，因闻雷声隐隐，再声而止。西南坤宫。十二月甲申，阴雨，有电光，因闻西南及西北上雷鸣，频续三声。丙申，夜闻西北上雷频续二声。辛亥，雷雨。

29. <span id="五行-29"></span>
《传》曰：“雨雹，君臣之象也。阳之气专为雹，阴之气专为霰。阳专而阴胁之，阴盛而阳薄之。雹者，阴薄阳之象也。霰者，阳胁阴之符也。《春秋》不书霰者，犹月蚀也。”

30. <span id="五行-30"></span>
建元四年五月戊午朔，雹。

31. <span id="五行-31"></span>
永明元年九月乙丑，雹落大如蒜子，须臾乃止。

32. <span id="五行-32"></span>
十一年四月辛亥，雹落大如蒜子，须臾灭。

33. <span id="五行-33"></span>
《貌传》又曰：“上失节而狂，下怠慢而不敬，上下失道，轻法侵制，不顾君上，因以荐饥。貌气毁，故有鸡祸。”“一曰水岁鸡多死及为怪，亦是也。上下不相信，大臣奸宄，民为寇盗，故曰厥极恶。”“一曰民多被刑，或形貌丑恶，风俗狂慢，变节易度，则为轻剽奇怪之服，故曰时则有服妖。”

34. <span id="五行-34"></span>
永明中，宫内服用射猎锦文，为骑射兵戈之象。至建武初，虏大为寇。

35. <span id="五行-35"></span>
永明中，萧谌开博风帽后裙之制，为破后帽。世祖崩后，谌建废立，诛灭诸王。

36. <span id="五行-36"></span>
永明末，民间制倚劝帽。及海陵废，明帝之立，劝进之事，倚立可待也。

37. <span id="五行-37"></span>
建武中，帽裙覆顶；东昏时，以为裙应在下，而今在上，不详，断之。群下反上之象也。

38. <span id="五行-38"></span>
永元中，东昏侯自造游宴之服，缀以花采锦绣，难得详也。群小又造四种帽，帽因势为名：一曰山鹊归林者，《诗》云“《鹊巢》，夫人之德”，东昏宠嬖淫乱，故鹊归其林薮；二曰兔子度坑，天意言天下将有逐兔之事也；三曰反缚黄离喽，黄口小鸟也，反缚，面缚之应也；四曰凤皇度三桥，凤皇者嘉瑞，三桥，梁王宅处也。

39. <span id="五行-39"></span>
《貌传》又曰：“危乱端见，则天地之异生。木者青，故曰青眚，为恶祥。

40. <span id="五行-40"></span>
凡貌伤者，金沴木，木沴金，衡气相通。”

41. <span id="五行-41"></span>
延兴元年，海陵王初立，文惠太子冢上有物如人，长数丈，青色，直上天，有声如雷。

42. <span id="五行-42"></span>
火，南方，扬光辉，出炎龠为明者也。人君向明而治，盖取其象。以知人为分，谗佞既远，群贤在位，则为明而火气从矣。人君疑惑，弃法律，不诛谗邪，则谗口行，内间骨肉，外疏忠臣，至杀世子，逐功臣，以妾为妻，则火失其性，上灾宗庙，下灾府榭，内本朝，外阙观，虽兴师众，不能救也。

43. <span id="五行-43"></span>
永明三年正月，甲夜西北有野火，光上生精。西北有四，东北有一，并长七八尺，黄赤色。

44. <span id="五行-44"></span>
三月庚午，丙夜北面有野火，光上生精，长六尺；戊夜又有一枚，长五尺，并黄赤色。

45. <span id="五行-45"></span>
四年正月丁亥，夜有火精三处。

46. <span id="五行-46"></span>
闰月丁巳，夜有火精四所。

47. <span id="五行-47"></span>
十二月辛酉，夜东南有野火精二枚。

48. <span id="五行-48"></span>
五年十二月丙寅，夜西北有野火，火上生精，一枚，长三尺，黄白色。

49. <span id="五行-49"></span>
六年十一月戊申，夜西南及北三面有野火，火生精，九枚，并长二尺，黄赤色。

50. <span id="五行-50"></span>
九年二月丙寅，甲夜北面有野火，火上生精，二枚，西北又一枚，并长三尺，须臾消。

51. <span id="五行-51"></span>
永元二年八月，宫内火，烧西斋芃仪殿及昭阳、显阳等殿，北至华林墙，西及秘阁北，屋三千余间。《京房易传》曰：“君不思道，厥妖火烧宫。”秘阁与《春秋》宣榭火同，天意若曰，既无纪纲，何用典文为也！

52. <span id="五行-52"></span>
二年冬，京师民间相惊云当行火灾，南岸人家往往于篱间得布火缠者，云公家以此禳之。

53. <span id="五行-53"></span>
三年正月，豫章郡天火烧三千余家。京房《易》占曰：“天火下烧民屋，是谓乱治杀兵作。”是年，台军与义师偏众相攻于南江诸郡。

54. <span id="五行-54"></span>
三年二月，乾和殿西厢火，烧屋三十间。是时西斋既火，帝徙居东斋，高宗所住殿也。与烧宫占同。

55. <span id="五行-55"></span>
《传》又曰：“犯上者不诛，则草犯霜而不死。或杀不以时，事在杀生失柄，故曰草妖也。”一曰：“草妖者，失众之象也。”

56. <span id="五行-56"></span>
永元中，御刀黄文济家斋前种昌蒲，忽生花，光影照壁，成五采，其儿见之，余人不见也。少时，文济被杀。

57. <span id="五行-57"></span>
刘歆《视传》有羽虫之孽，谓鸡祸也。班固案《易》鸡属《巽》，今以羽虫之孽类是也，依歆说附《视传》云。

58. <span id="五行-58"></span>
建武二年，有大鸟集建安，形如水犊子。其年，郡大水。

59. <span id="五行-59"></span>
三年，大鸟集东阳郡，太守沈约表云：“鸟身备五采，赤色居多。”案《乐纬叶图征》云：“焦明鸟质赤，至则水之感也。”

60. <span id="五行-60"></span>
永明二年四月，乌巢内殿东鸱尾。

61. <span id="五行-61"></span>
三年，大鸟集会稽上虞。其年，县大水。

62. <span id="五行-62"></span>
《传》曰：“维水沴火。”又曰：“赤眚赤祥。”

63. <span id="五行-63"></span>
建武四年，王晏子德元所居帷屏，无故有血洒之，少日而散。晏寻被诛。

64. <span id="五行-64"></span>
《思心传》曰：“心者，土之象也。思心不睿，其过在瞀乱失纪。风于阳则为君，于阴则为大臣之象，专恣而气盛，故罚常风。心为五事主，犹土为五行主也。”一曰：“阴阳相薄，偏气阳多为风，其甚也常风。阴气多者，阴而不雨，其甚也常阴。”一曰：“风宵起而昼晦，以应常阴同象也。”

65. <span id="五行-65"></span>
建元元年十一月庚戌，风夜暴起，云雷合冥，从戌亥上来。

66. <span id="五行-66"></span>
四年十一月甲寅，酉时风起小駃，至二更雪落，风转浪津。

67. <span id="五行-67"></span>
永明四年二月丙寅，巳时风迅急。

68. <span id="五行-68"></span>
十一月己丑，戌时风迅急，从西北戌亥上来。

69. <span id="五行-69"></span>
五年五月乙酉，子时风迅急，从西北戌亥上来。

70. <span id="五行-70"></span>
七年正月丁卯，阳徵阴贼之日，时加子，风起迅急，从北方子丑上来，暴疾浪津，寅时止。

71. <span id="五行-71"></span>
八年六月乙酉，时加子，风起迅急，暴疾浪津，发屋折木，尘沙，从西南未上来，因雷雨，须臾，风微雨止。

72. <span id="五行-72"></span>
九年七月甲寅，阳羽廉贞之日，时加亥，风起迅急，从东方来，暴疾彭勃浪津，至乙卯阴贼时渐微，名羽动羽。

73. <span id="五行-73"></span>
九月乙丑，时加未，雷，骤雨，风起迅急，暴疾浪津，从西北戌上来。

74. <span id="五行-74"></span>
十月壬辰，阳羽奸邪之日，时加丑，风起从北方子丑上来，暴疾浪津，迅急，尘埃，五日寅时渐微，名羽动宫。

75. <span id="五行-75"></span>
十年正月辛巳，阳商宽大之日，时加寅，风从西北上来，暴疾浪津，迅急，扬沙折木，酉时止。

76. <span id="五行-76"></span>
二月甲辰，阳徵奸邪之日，时加辰，风起迅急，从西北亥上来，暴疾彭勃浪津，至酉时止。

77. <span id="五行-77"></span>
三月丁酉，阳徵廉贞之日，时加未，风从北方子丑上来，迅急，暴疾浪津，戌时止。

78. <span id="五行-78"></span>
七月庚申，阴角贪狼之日，时加午，风从东北丑上来，迅急浪津，至辛酉巳时渐微。

79. <span id="五行-79"></span>
十一年二月庚寅，阳角廉贞之日，时加亥，风从西北亥上来，迅疾浪津，丑时渐微，为角动角。

80. <span id="五行-80"></span>
七月甲寅，阳羽廉贞之日，时加巳，风从东北寅上来，迅疾浪津，发屋折木，戊夜渐微，为羽动徵。己巳，阳角宽大之日，时加未，风从戌上来，暴疾，良久止，为角动商及宫。

81. <span id="五行-81"></span>
凡时无专恣，疑是阴阳相薄。

82. <span id="五行-82"></span>
建武元年三月乙酉，未时风起，浪津暴急，从北方上来，应本传瞀乱。

83. <span id="五行-83"></span>
建武二年、三年、四年，每秋七月、八月，辄大风，三吴尤甚，发屋折木，杀人。京房占：“狱吏暴，风害人。”时帝严刻。

84. <span id="五行-84"></span>
永元元年七月十二日，大风，京师十围树及官府居民屋皆拔倒，应本传。

85. <span id="五行-85"></span>
《传》又曰：“山之于地，君之象也。山崩者，君权损，京陵易处，世将变也。陵转为泽，贵将为贱也。”

86. <span id="五行-86"></span>
建元二年夏，庐陵石阳县长溪水冲激山麓崩，长六七丈，下得柱千余口，皆十围，长者一丈，短者八九尺，头题有古文字，不可识。江淹以问王俭，俭云：“江东不闲隶书，此秦汉时柱也。”后年宫车晏驾，世变之象也。

87. <span id="五行-87"></span>
永明二年秋，始兴曲江县山崩，壅底溪水成陂。京房占：“山崩，人主恶之。”

88. <span id="五行-88"></span>
《传》又曰：“雷电所击，盖所感也。皆思心有尤之所致也。”

89. <span id="五行-89"></span>
建元二年闰六月丙戌，戊夜震电。

90. <span id="五行-90"></span>
四年五月五日，雷雹暗都，雷震于乐游安昌殿，电火焚荡尽。

91. <span id="五行-91"></span>
永明八年四月六日，雷震会稽山阴恒山保林寺，刹上四破，电火烧塔，下佛面窗户不异也。

92. <span id="五行-92"></span>
永明中，雷震东宫南门，无所伤毁，杀食官一人。

93. <span id="五行-93"></span>
十一年三月，震于东斋，栋崩。左右密欲治缮，竟陵王子良曰：“此岂可治！

94. <span id="五行-94"></span>
留之志吾过，且旌天之爱我也。”明年，子良薨。

95. <span id="五行-95"></span>
《传》又曰：“土气乱者，木金水火乱之。”

96. <span id="五行-96"></span>
建武二年二月丁巳，地震。

97. <span id="五行-97"></span>
永元元年七月，地日夜十八震。

98. <span id="五行-98"></span>
九月十九日，地五震。

99. <span id="五行-99"></span>
金者，西方，万物既成，杀气之始也。其于王事，兵戎战伐之道也。王者兴师动众，建立旗鼓，仗旄把钺，以诛残贼，止暴乱，杀伐应义，则金气从。工冶铸化，革形成器也。人君乐侵陵，好攻战，贪城邑，轻百姓之命，人民不安，内外骚动，则金失其性。盖冶铸不化，冰滞固坚，故曰金不从革，又曰维木沴金。

100. <span id="五行-100"></span>
建武四年，明帝出旧宫送豫章王第二女绥安主降嫔，还上辇，辇上金翅无故自折落地。

101. <span id="五行-101"></span>
《言传》曰：“言《易》之道，西方曰《兑》，为口。人君过差无度，刑法不一，敛从其重，或有师旅，炕阳之节，若动众劳民，是言不从。人君既失众，政令不从，孤阳持治，下畏君之重刑，阳气胜则旱象至，故曰厥罚常阳也。”

102. <span id="五行-102"></span>
建元三年，大旱，时有虏寇。

103. <span id="五行-103"></span>
永民三年，大旱，明年，唐宇之起。

104. <span id="五行-104"></span>
建武二年，大旱，时虏寇方盛，皆动众之应也。

105. <span id="五行-105"></span>
《言传》曰：“下既悲苦君上之行，又畏严刑而不敢正言，则必先发于歌谣。

106. <span id="五行-106"></span>
歌谣，口事也。口气逆则恶言，或有怪谣焉。”

107. <span id="五行-107"></span>
宋泰始既失彭城，江南始传种消梨，先时所无，百姓争欲种植。识者曰：“当有姓萧而来者。”十余年，齐受禅。

108. <span id="五行-108"></span>
元徽中，童谣曰：“襄阳白铜蹄，郎杀荆州儿。”后沈攸之反，雍州刺史张敬儿袭江陵，杀沈攸之子元琰等。

109. <span id="五行-109"></span>
永明元年元日，有小人发白虎樽，既醉，与笔札，不知所道，直云“忆高帝”。

110. <span id="五行-110"></span>
敕原其罪。

111. <span id="五行-111"></span>
世祖起青溪旧宫，时人反之曰：“旧宫者，穷厩也。”及上崩后，宫人出居之。

112. <span id="五行-112"></span>
永明初，百姓歌曰：“白马向城啼，欲得城边草。”后句间云“陶郎来”。

113. <span id="五行-113"></span>
白者金色，马者兵事。三年，妖贼唐宇之起，言唐来劳也。

114. <span id="五行-114"></span>
世祖起禅灵寺初成，百姓纵观。或曰：“禅者授也，灵非美名，所授必不得其人。”后太孙立，见废也。

115. <span id="五行-115"></span>
永明中，宫内坐起御食之外，皆为客食。世祖以客非家人名，改呼为别食，时人以为分别之象。少时，上晏驾。

116. <span id="五行-116"></span>
文惠太子在东宫，作“两头纤纤”诗，后句云“磊磊落落玉山崩”，自此长王宰相相继薨徂，二宫晏驾。

117. <span id="五行-117"></span>
文惠太子作七言诗，后句辄云“愁和谛”。后果有和帝禅位。

118. <span id="五行-118"></span>
永明中，虏中童谣云：“黑水流北，赤火入齐。”寻而京师人家忽生火，赤于常火，热小微，贵贱争取以治病。法以此火灸桃板七炷，七日皆差。敕禁之，不能断。京师有病癭者，以火灸数日而差。邻人笑曰：“病偶自差，岂火能为。”

119. <span id="五行-119"></span>
此人便觉颐间痒，明日癭还如故。后梁以火德兴。

120. <span id="五行-120"></span>
文惠太子起东田，时人反云：“后必有癫童。”果由太孙失位。

121. <span id="五行-121"></span>
齐宋以来，民间语云：“扰攘建武上。”明帝初，诛害蕃戚，京师危骇。

122. <span id="五行-122"></span>
永元元年，童谣曰：“洋洋千里流，流翣东城头。乌马乌皮袴，三更相告诉。

123. <span id="五行-123"></span>
脚跛不得起，误杀老姥子。”千里流者，江祏也。东城，遥光也。遥光夜举事，垣历生者乌皮袴褶往奔之。跛脚，亦遥光。老姥子，孝字之象，徐孝嗣也。

124. <span id="五行-124"></span>
永元中，童谣云：“野猪虽嗃々，马子空闾渠。不知龙与虎，饮食江南墟。七九六十三，广莫人无余。乌集传舍头，今汝得宽休。但看三八后，摧折景阳楼。”识者解云“陈显达属猪，崔慧景属马”，非也。东昏侯属猪，马子未详，梁王属龙，萧颖胄属虎。崔慧景攻台，顿广莫门死，时年六十三。乌集传舍，即所谓“瞻乌爰止，于谁之屋”。三八二十四，起建元元年，至中兴二年，二十四年也。摧折景阳楼，亦高台倾之意也。言天下将去，乃得休息也。

125. <span id="五行-125"></span>
齐、宋之际，民间语云“和起”，言以和颜而为变起也。后和帝立。

126. <span id="五行-126"></span>
崔慧景围台城，有一五色幡，飞翔在云中，半日乃不见，众皆惊怪，相谓曰：“幡者，事寻当翻覆也。”数日而慧景败。

127. <span id="五行-127"></span>
《言传》曰：“言气伤则民多口舌，故有口舌之痾。金者白，故有日眚，若有白为恶祥。”

128. <span id="五行-128"></span>
宋升明二年，飙风起建康县南塘里，吹帛一匹入云，风止，下御路。纪僧真启太祖当宋氏禅者，其有匹夫居之。

129. <span id="五行-129"></span>
水，北方，冬藏万物，气至阴也，宗庙祭祀之象。死者精神放越不反，故为之庙以收其散，为之貌以收其魂神，而孝子得尽礼焉。敬之至，则神歆之，此则至阴之气从，则水气从沟渎随而流去，不为民害矣。人君不祷祀，简宗庙，废祭祀，逆天时，则雾水暴出，川水逆溢，壤邑轶乡，沉溺民人，故曰水不润下。

130. <span id="五行-130"></span>
建元二年，吴、吴兴、义兴三郡大水。

131. <span id="五行-131"></span>
二年夏，丹阳、吴二郡大水。

132. <span id="五行-132"></span>
四年，大水。

133. <span id="五行-133"></span>
永明五年夏，吴兴、义兴水雨伤稼。

134. <span id="五行-134"></span>
六年，吴兴、义兴二郡大水。

135. <span id="五行-135"></span>
建武二年冬，吴、晋陵二郡水雨伤稼。

136. <span id="五行-136"></span>
永元元年七月，涛入石头，漂杀缘淮居民。应本传。

137. <span id="五行-137"></span>
荆州城内有沙池，常漏水。萧颖胄为长史，水乃不漏，及颖胄亡，乃复竭。

138. <span id="五行-138"></span>
《传》曰：“极阴气动，故有鱼孽。鱼孽者，常寒罚之符也。”

139. <span id="五行-139"></span>
永明九年，盐官县石浦有海鱼乘潮来，水退不得去，长三十余丈，黑色无鳞，未死，有声如牛。土人呼为海燕，取其肉食之。

140. <span id="五行-140"></span>
永元元年四月，有大鱼十二头入会稽上虞江，大者近二十余丈，小者十余丈，一入山阴称蒲，一入永兴江，皆暍岸侧，百姓取食之。

141. <span id="五行-141"></span>
《听传》曰：“不聪之象见，则妖生于耳，以类相动，故曰有鼓妖也。”一曰，声属鼓妖。

142. <span id="五行-142"></span>
永明元年十一月癸卯夜，天东北有声，至戊夜。

143. <span id="五行-143"></span>
《传》曰：“皇之不极，是谓不建，其咎在霿乱失听，故厥咎霿。思心之咎亦雾。天者，正万物之始，王者，正万事之始，失中则害天气，类相动也。天者转于下而运于上，云者起于山而弥于天，天气动则其象应，故厥罚常阴。王者失中，臣下盛强，而蔽君明，则云阴亦众多而蔽天光也。

144. <span id="五行-144"></span>
建元四年十月丙午，日入后土雾勃勃如火烟。

145. <span id="五行-145"></span>
永明二年十一月己亥，四面土雾入人眼鼻，至辛丑止。

146. <span id="五行-146"></span>
二年十一月丙子，日出后及日入后，四面土雾勃勃如火烟。

147. <span id="五行-147"></span>
六年十一月庚戌，丙夜土雾竟天，昏塞浓厚，至六日未时小开，到甲夜后仍浓密，勃勃如火烟，辛惨，入人眼鼻。

148. <span id="五行-148"></span>
八年十月壬申，夜土雾竟天，浓厚勃勃如火烟，气入人眼鼻，至九日辰时开除。

149. <span id="五行-149"></span>
九年十月丙辰，昼夜恒昏雾勃勃如火烟，其气辛惨，入人眼鼻，兼日色赤黄，至四日甲夜开除。

150. <span id="五行-150"></span>
十年正月辛酉，酉初四面土雾勃勃如火烟，其气辛惨，入人眼鼻。

151. <span id="五行-151"></span>
《传》曰：“《易》曰‘乾为马’。逆天气，马多死，故曰有马祸。”一曰，马者，兵象也。将有寇戎之事，故马为怪。

152. <span id="五行-152"></span>
建武四年，王晏出至草市，马惊走，鼓步从车而归，十余日，晏诛。

153. <span id="五行-153"></span>
建武中，南岸有一兰马，走逐路上女子，女子窘急，走入人家床下避之，马终不置，发床食女子股脚间肉都尽。禁司以闻，敕杀此马，是后频有寇贼。

154. <span id="五行-154"></span>
京房《易传》曰：“生子二胸以上，民谋其主。三手以上，臣谋其主。二口已上，国见惊以兵。三耳已上，是谓多听，国事无定。二鼻以上，国主久病。三足三臂已上，天下有兵。”其类甚多，盖以象占之。

155. <span id="五行-155"></span>
永明五年，吴兴东迁民吴休之家女人双生二儿，胸以下齐以上合。

156. <span id="五行-156"></span>
京房《易传》曰：“野兽入邑，其邑大虚。”又曰：“野兽无故入邑朝廷门及宫府中者，邑逆且虚。”

157. <span id="五行-157"></span>
永明中，南海王子罕为南兖州刺史，有獐入广陵城，投井而死，又有象至广陵，是后刺史安王子敬于镇被害。

158. <span id="五行-158"></span>
建武四年春，当郊治圜丘，宿设已毕，夜虎攫伤人。

159. <span id="五行-159"></span>
建武中，有鹿入景皇寝庙，皆为上崩及禅代也。凡无占者，皆为不应本传。

160. <span id="五行-160"></span>
赞曰：木怪夔魍，火为水妃。土产载物，金作明威。形声异迹，影响同归。

161. <span id="五行-161"></span>
皆由象应，莫不类推。
