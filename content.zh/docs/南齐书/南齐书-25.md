---
weight: 26
title: 天文下
---

# 天文下

1. <span id="天文下-1"></span>
史臣曰：天文设象，宜备内外两宫。但灾之所躔，不必遍行景纬，五星精晷与二曜而为七，妖祥是主，历数攸司，盖有殊于列宿也。若北辰不移，据在杠轴，众星动流，实系天体，五星从伏，非关二义，故徐显思以五星为非星，虞喜论之详矣。

2. <span id="天文下-2"></span>
五星相犯列宿杂灾

3. <span id="天文下-3"></span>
建元元年八月辛亥，太白犯轩辕大星。

4. <span id="天文下-4"></span>
九月癸丑，太白从行于轸犯填星。

5. <span id="天文下-5"></span>
二年六月丙子，太白昼见。

6. <span id="天文下-6"></span>
四年二月丙戌，太白昼见在午上。

7. <span id="天文下-7"></span>
六月辛卯，太白昼见午上。庚子，太白入东井，无所犯。七月己未，太白有光影。八月戊子，太白从轩辕犯女主星。甲辰，太白从行犯轩辕少民星。九月己卯，太白从行犯太微西蕃上将。辛酉，太白从行入太微，在右执法星西北一尺。

8. <span id="天文下-8"></span>
戊辰，太白从行犯太微左执法。

9. <span id="天文下-9"></span>
十二月壬子，太白从行犯填星，在氐度。丙辰，太白从行犯房北头第一星。

10. <span id="天文下-10"></span>
丁卯，太白犯楗闭星。

11. <span id="天文下-11"></span>
永明元年六月己酉，太白行犯太微上将星。辛酉，太白行犯太微左执法。

12. <span id="天文下-12"></span>
八月甲申，太白犯南斗第四星。九月乙酉，太白犯南斗第三星。壬辰，太白、荧惑合同在南斗度。十月丁卯，太白犯哭星。

13. <span id="天文下-13"></span>
二年正月戊戌，太白昼见当午上。

14. <span id="天文下-14"></span>
三月甲戌，太白从行入羽林。四月丙申，太白从行犯东井钺星。六月戊辰，太白、荧惑合同在舆鬼度。己巳，太白从行舆鬼度犯岁星。

15. <span id="天文下-15"></span>
三年四月丁未，太白昼见。癸亥，太白昼见当午上。

16. <span id="天文下-16"></span>
五月戊子，太白犯少民星。八月丁巳，太白昼见当午上。

17. <span id="天文下-17"></span>
十一月壬申，太白从行入氐。十二月己酉，太白填星合在箕度。

18. <span id="天文下-18"></span>
四年九月壬辰，太白昼见当午。丙午，太白犯南斗。

19. <span id="天文下-19"></span>
十一月庚子，太白入羽林，又犯天关。

20. <span id="天文下-20"></span>
五年五月丁酉，太白昼见当午上。庚子，太白三犯毕左股第一星西南一尺。

21. <span id="天文下-21"></span>
六月甲戌，太白犯东井北辕第三星，在西一尺。八月甲寅，太白从行入轩辕，在女主星东北一尺二寸，不为犯。戊辰，太白从在太微西蕃上将星西南五寸。辛巳，太白从在太微左执法星西北四寸。

22. <span id="天文下-22"></span>
六年四月辛酉，太白从在荧惑北三寸，为犯，并在东井度。

23. <span id="天文下-23"></span>
五月癸卯，太白昼见当午上。六月己巳，太白从在太微西蕃右执法星东南四寸，为犯。七月癸巳，太白在氐角星东北一尺，为犯。八月乙亥，太白从行在房南第二左股次将星西南一尺，为犯。闰八月甲午，太白昼见当午。

24. <span id="天文下-24"></span>
十一月戊午，太白从在岁星西北四尺，同在尾度。又在荧惑东北六尺五寸，在心度，合宿。十二月壬寅，太白从行在填星西南二尺五寸斗度。

25. <span id="天文下-25"></span>
七年二月辛巳，太白从行入羽林。

26. <span id="天文下-26"></span>
十月癸酉，太白在岁星南，相去一尺六寸，从在箕度为合。

27. <span id="天文下-27"></span>
十一月丁卯，太白从行入午林。

28. <span id="天文下-28"></span>
八年正月丁未，太白昼见当午上。

29. <span id="天文下-29"></span>
六月戊子，太白从行入东井。己丑，太白昼见当午。八月庚辰，太白从在轩辕女主星南七尺，为犯。九月丙申，太白从行在太微西蕃上将星西南一尺，为犯。

30. <span id="天文下-30"></span>
丁未，太白从行入太微。辛酉，太白从行在进贤西五寸，为犯。十月乙亥，太白从行在亢南第二星西南一尺，为犯。甲申，太白从行入氐。

31. <span id="天文下-31"></span>
十一月戊戌，太白从行在房北头第二星东北一寸，又在楗闭星西南七寸，并为犯。又在荧惑西北二尺，为合宿。癸卯，太白从行在荧惑东北一尺，为犯。

32. <span id="天文下-32"></span>
九年四月癸未，太白从历，夕见西方，从疾参宿一度。比来多阴，至己丑开除，已见在日北，当西北维上，薄昏不见宿星，则为先历而见。

33. <span id="天文下-33"></span>
六月丙子，太白昼见当午上。七月辛卯，太白从行入太微，在西蕃上将星北四寸，为犯。九月乙亥，太白从行在南斗第四星北二寸，为犯。丁卯，太白在南斗第三星西一寸，为犯。

34. <span id="天文下-34"></span>
十年二月甲辰，太白从行入羽林。

35. <span id="天文下-35"></span>
五月辛巳，太白从行入东井，在轩辕西第一星东六寸，为犯。七月乙丑，太白从行在轩辕大星东八寸，为犯。

36. <span id="天文下-36"></span>
十一年正月戊辰，太白从行在岁星西北六寸，为犯，在奎度。

37. <span id="天文下-37"></span>
二月丁丑，太白从行东井北辕西头第一星东北一尺，为犯。四月戊子，太白在五诸侯东第二星西北六寸，为犯。辛丑，太白从行入舆鬼，在东北星西南四寸，为犯。五月戊午，太白昼见当午，名为经天。癸亥，太白从行入轩辕大星北一尺二寸，无所犯。九月己酉，太白昼见当午上。十月丙戌，太白行在进贤星西南四寸，为犯。十一月戊戌，太白从行入氐。丁卯，太白从行在楗闭星西北六寸，为犯。

38. <span id="天文下-38"></span>
十二月壬辰，太白从行在南斗第六星东南一尺，为犯。辛丑，太白从行在西建东星西南一尺，为犯。

39. <span id="天文下-39"></span>
建元元年五月己未，荧惑犯太微西蕃上将，又犯东蕃上将。

40. <span id="天文下-40"></span>
二年十月辛酉，荧惑守太微。

41. <span id="天文下-41"></span>
四年六月戊子，荧惑从行入东井，无所犯。戊戌，荧惑在东井度，形色小而黄黑不明。丁丑，荧惑、太白同在东井度。

42. <span id="天文下-42"></span>
七月甲戌，荧惑从行入舆鬼，犯积尸。十月癸未，荧惑从行犯太微西蕃上将星。丙戌，荧惑从入太微。

43. <span id="天文下-43"></span>
十一月丙辰，荧惑从行在太微，犯右执法。

44. <span id="天文下-44"></span>
永明元年正月己亥，荧惑逆犯上相。辛亥，荧惑守角。庚子，荧惑逆入太微。

45. <span id="天文下-45"></span>
三月丁卯，荧惑守太白。六月戊申，荧惑从犯亢。己巳，荧惑从行犯氐东南星。七月戊寅，荧惑、填星同在氐度。丁亥，荧惑行犯房北头第二星。八月乙丑，荧惑从行犯天江。甲戌，荧惑犯南斗第五星。

46. <span id="天文下-46"></span>
十一月丙申，荧惑入羽林。

47. <span id="天文下-47"></span>
二年八月庚午，荧惑犯太微西蕃上将。癸未，荧惑犯太微右执法。丁酉，荧惑犯太微右执法。

48. <span id="天文下-48"></span>
十月庚申，荧惑犯进贤。

49. <span id="天文下-49"></span>
十一月壬辰，荧惑犯亢南第二星。丙申，荧惑犯亢南星。十二月乙卯，荧惑入氐。

50. <span id="天文下-50"></span>
三年二月乙卯，荧惑在房北头第一星西北一尺，徘徊守房。

51. <span id="天文下-51"></span>
四月戊戌，荧惑犯。六月乙亥，荧惑犯房。癸亥，荧惑犯天江南头第二星。

52. <span id="天文下-52"></span>
八月丁巳，荧惑犯南斗第五星。

53. <span id="天文下-53"></span>
十一月丙戌，荧惑从行入羽林。

54. <span id="天文下-54"></span>
四年八月戊辰，荧惑入太微。癸酉，荧惑犯太微右执法。戊子，荧惑在太微。

55. <span id="天文下-55"></span>
九月戊申，荧惑犯岁星。己酉，荧惑犯岁星，芒角相接。十月丁丑，荧惑犯亢南头第一星。

56. <span id="天文下-56"></span>
十一月庚寅，荧惑犯氐西南星。十二月己未，荧惑犯房北头第一星。庚申，荧惑入房北犯钩钤星。

57. <span id="天文下-57"></span>
五年二月乙亥，荧惑、填星同在南斗度，为合宿。

58. <span id="天文下-58"></span>
九月乙未，荧惑从行在哭星东，相去半寸。

59. <span id="天文下-59"></span>
六年四月癸丑，荧惑伏在参度，去太白二尺五寸，辰星去太白五尺三寸，为合宿。甲戌，荧惑在辰星东南二尺五寸，俱从行，入东井旷中，无所犯。闰四月丁丑，荧惑从行在氐西南星北七寸，为犯。己卯，荧惑从行入氐，无所犯。乙巳，荧惑从行在房北头第一上将右骖星南六寸，为犯。又在钩钤星西北五寸。

60. <span id="天文下-60"></span>
十一月丙寅，荧惑从行在岁星西，相去四尺，同在尾度，为合宿。

61. <span id="天文下-61"></span>
七年二月丙子，荧惑从行在填星西，相去二尺，同在牵牛度，为合宿。

62. <span id="天文下-62"></span>
三月戊午，荧惑从在泣星西北七寸。戊辰，荧惑从行入羽林。八月戊戌，荧惑逆入羽林。九月乙丑，荧惑入羽林，成句己。

63. <span id="天文下-63"></span>
八年四月丙申，荧惑从行入舆鬼，在西北星东南二寸，为犯。

64. <span id="天文下-64"></span>
十月乙亥，荧惑入氐。

65. <span id="天文下-65"></span>
十一月乙未，荧惑从入北落门，在第一星东南，去钩钤三寸，为犯。

66. <span id="天文下-66"></span>
九年三月甲午，荧惑从在填星东七寸，在岁星南六寸，同在虚度，为犯，为合宿。

67. <span id="天文下-67"></span>
四月癸亥，荧惑从行入羽林。闰七月辛酉，荧惑从行在毕左股星西北一寸，为犯。八月十四日，荧惑应伏在昴三度，前先历在毕度，二十一日始逆行北转，垂及玄冬荧惑囚死之时，而形色渐大于常。

68. <span id="天文下-68"></span>
十年二月庚子，荧惑从入东井北辕西头第一星西二寸，为犯。

69. <span id="天文下-69"></span>
三月癸未，荧惑从行在舆鬼西北七寸，为犯。乙酉，荧惑从行入舆鬼。六月壬寅，荧惑从行入太微。

70. <span id="天文下-70"></span>
十一年二月庚戌，荧惑从在填星西北六寸，为犯，同在营室。

71. <span id="天文下-71"></span>
五月戊午，荧惑从行在岁星西南六寸，为犯，同在娄度。八月辛巳，荧惑从行入东井，在南辕西第一星东北一尺四寸。

72. <span id="天文下-72"></span>
十一月丁巳，荧惑逆行在五诸侯东星北四寸，为犯。

73. <span id="天文下-73"></span>
隆昌元年三月乙丑，荧惑从行入舆鬼西北星东一寸，为犯。癸酉，荧惑从行在舆鬼积尸星东北七寸，为犯。闰三月甲寅，荧惑从入轩辕。

74. <span id="天文下-74"></span>
五月丁酉，荧惑从入太微，在右执法北二寸，为犯。

75. <span id="天文下-75"></span>
建元四年正月己卯，岁星、太白俱从行，同在娄度为合宿。

76. <span id="天文下-76"></span>
六月丁酉，岁星昼见。

77. <span id="天文下-77"></span>
永明元年五月甲午，岁星入东井。

78. <span id="天文下-78"></span>
七月壬午，岁星昼见。

79. <span id="天文下-79"></span>
三年五月丙子，岁星与太白合。

80. <span id="天文下-80"></span>
六月辛丑，岁星与辰星合。十月己巳，岁星从入太微。

81. <span id="天文下-81"></span>
十一月甲子，岁星从入太微，犯右执法。

82. <span id="天文下-82"></span>
四年闰二月丙辰，岁星犯太微上将。

83. <span id="天文下-83"></span>
三月庚申，岁星犯太微上将。四月己未，岁星犯右执法。八月乙巳，岁星犯进贤，又与荧惑于轸度合宿。

84. <span id="天文下-84"></span>
五年二月癸卯，岁星犯进贤。

85. <span id="天文下-85"></span>
六月甲子，岁星昼见在轸度。十月己未，岁星从在氐西南星北七寸，又辰星从入氐，在岁星西四尺五寸，又太白从在辰星东，相去一尺，同在氐度，三星为合宿。

86. <span id="天文下-86"></span>
十二月甲戌，岁星昼见。

87. <span id="天文下-87"></span>
六年三月甲申，岁星逆行入氐宿。

88. <span id="天文下-88"></span>
六月丙寅，岁星昼见在氐度。

89. <span id="天文下-89"></span>
八年三月庚申，岁星守牵牛。

90. <span id="天文下-90"></span>
九年二月壬午，岁星从在填星西七寸，同在虚度为合宿。闰七月辛酉，岁星在泣星北五寸，为犯，又守填星。

91. <span id="天文下-91"></span>
九月辛卯，在泣星西一尺五寸，为合宿。

92. <span id="天文下-92"></span>
永明元年六月，辰星从行入太微，在太白西北一尺。

93. <span id="天文下-93"></span>
二年八月甲寅，辰星于翼犯太白。

94. <span id="天文下-94"></span>
九年六月丙子，辰星随太白于西方，在七星度，相去一尺四寸，为合宿。

95. <span id="天文下-95"></span>
十一年九月丙辰，辰星依历应夕见西方亢宿一度，至九月八日不见。

96. <span id="天文下-96"></span>
隆昌元年正月丙戌，辰星见危度，在太白北一尺，为犯。

97. <span id="天文下-97"></span>
建元三年十月癸丑，填星逆行守氐。

98. <span id="天文下-98"></span>
四年七月戊辰，填星从行入氐。

99. <span id="天文下-99"></span>
永明元年正月庚寅，填星守房心。

100. <span id="天文下-100"></span>
三月甲子，填星逆行犯西咸星。

101. <span id="天文下-101"></span>
二年二月戊辰，填星犯东咸星。

102. <span id="天文下-102"></span>
四年十二月辛巳，填星犯建星。

103. <span id="天文下-103"></span>
七年十二月戊辰，填星在须女度，又辰星从在填星西南一尺一寸，为合宿。

104. <span id="天文下-104"></span>
八年三月庚申，填星守哭星。

105. <span id="天文下-105"></span>
九年七月庚戌，填星逆在泣西星东北七寸，为犯。

106. <span id="天文下-106"></span>
十月甲午，填星从行在泣星西北五寸，为犯。

107. <span id="天文下-107"></span>
流星灾

108. <span id="天文下-108"></span>
建元元年十月癸酉，有流星大如三升塸，色白，尾长五丈，从南河东北二尺出，北行历舆鬼西过，未至轩辕后星而没；没后余中央，曲如车轮，俄顷化为白云，久乃灭。流星自下而升，名曰飞星。

109. <span id="天文下-109"></span>
三年十月丙午，有流星大如月，赤白色，尾长七丈，西北行入紫宫中，光照墙垣。

110. <span id="天文下-110"></span>
四年正月辛未，有流星大如三升塸，赤色，从北极第二星北一尺出，北行一丈而没。

111. <span id="天文下-111"></span>
九月壬子，流星如鹅卵，从柳北出，入轩辕。又一枚如瓜大，出西行没空中。

112. <span id="天文下-112"></span>
永明元年六月己酉，有流星如二升碗，从紫宫出，南行没氐。

113. <span id="天文下-113"></span>
二年三月庚辰，有流星如二升碗，从天市中出，南行在心后。

114. <span id="天文下-114"></span>
四年二月乙丑，有流星大如一升器。戊辰，有流星大如五升器。

115. <span id="天文下-115"></span>
四月丁卯，有流星大如一升器，从南斗东北出，西行经斗入氐。六月丙戌，有流星大如鸭卵，从匏瓜南出，至虚而入。八月辛未，有流星大如三升塸，从觜星南出，西南行入天濛没。

116. <span id="天文下-116"></span>
十一月戊寅，有流星大如二升塸，白色，从亢东北出，行入天市。十二月丁巳，有流星大如三升碗，白色，从天市帝座出，东北行一丈而没。

117. <span id="天文下-117"></span>
五年六月辛未，有流星大如三升器，没后有痕。

118. <span id="天文下-118"></span>
九月丙申，有流星大如四升器，白色，有光照地。

119. <span id="天文下-119"></span>
十二月甲子，西北有流星大如鸭卵，黄白色，尾长六尺，西南行一丈余没。

120. <span id="天文下-120"></span>
六年三月癸酉，有流星大如鸭卵，赤色，无尾。四月丙辰，北面有流星大如二升器，白色，北行六尺而没。

121. <span id="天文下-121"></span>
七月癸巳，有流星大如鹅卵，白色，从匏瓜南出，西南行一丈没空中。须臾，又有流星大如五升器，白色，从北河南出，东北行一丈三尺没空中。十月戊寅，南面有流星，大如鸡卵，赤色，在东南行没，没后如连珠。

122. <span id="天文下-122"></span>
十二月壬寅，有流星大如鹅卵，黄白色，尾长三丈，有光，没后有痕从梗河出，西行一丈许，没空中。

123. <span id="天文下-123"></span>
七年正月甲寅，有流星如五升器，白色，尾长四尺，从坐旗星出，西行入五车而过，没空中。

124. <span id="天文下-124"></span>
六月丁丑，流星大如二升器，黄赤色，有光，尾长六尺许，从亢南出，西行入翼中而没，没后如连珠。十月乙丑，有流星如三升器，赤黄色，尾长六尺，出紫宫内北极星，东南行三丈没空中。壬辰，流星如三升器，白色，有光，从五车北出，行入紫宫，抵北极第一第二星而过，落空中，尾如连珠，仍有音响似雷。

125. <span id="天文下-125"></span>
太史奏名曰“天狗”。

126. <span id="天文下-126"></span>
八年四月癸巳，有流星如二升器，黄白色，有光，从心星南一尺许出，南行二丈没，没后如连珠。丁巳，流星如鹅卵，白色，长五丈许，从角星东北二尺出，西北行没太微西蕃上将星间。

127. <span id="天文下-127"></span>
六月癸未，有流星如鸭卵，赤色，从紫宫中出，西南行未至大角五尺许没。

128. <span id="天文下-128"></span>
七月戊申，有流星如五升器，赤白色，长七尺，东南行二丈，没空中。十月乙亥，有流星如鹅卵，白色，从紫宫中出，西北行三丈许，没空中。

129. <span id="天文下-129"></span>
十一月乙未，有流星如鹅卵，赤白色，有光无尾，从氐北一丈出，南行入氐中没。辛丑，流星如鹅卵，白色，从参伐出，南行一丈没空中。又有一流星大如三升器，白色，从轸中出，东南行入娄中没。

130. <span id="天文下-130"></span>
九年五月庚子，有流星如鸡子，白色无尾，从紫宫里黄帝座星西二尺出，南行一丈没空中。丁未，流星如李子，白色无尾，从奎东北大星东二尺出，东北行至天将军而没。戊申，流星如鹅卵，黄白色，尾长二丈，从箕星东一尺出，南行四丈没。

131. <span id="天文下-131"></span>
七月乙卯，西南有流星大如二升器，白色无尾，西南行一丈余没。戊午，有流星如二升器，黄白色，有光从天江星西出，东北经天入参中而没，没后如连珠。

132. <span id="天文下-132"></span>
闰七月戊辰，流星如鹅卵，赤色，尾长二尺，从文昌西行入紫宫没。己巳，西南有流星如二升器，白色，西南行一丈没。九月戊子，有流星大如鸡卵，白色，从少微星北头出，东行入太微，抵帝座星而过，未至东蕃次相一尺没，如散珠。

133. <span id="天文下-133"></span>
十年正月甲戌，有流星如五升器，白色，从氐中出，东南行经房道过，从心星南二尺没。

134. <span id="天文下-134"></span>
三月癸未，有流星如鸡卵，青白色，尾长四尺，从牵牛南八寸出，南行一丈没空中。

135. <span id="天文下-135"></span>
十一年二月壬寅，东北有流星如一升器，白色，无尾，北行三丈而没。

136. <span id="天文下-136"></span>
四月丙申，有流星如三升器，白色，有光，尾长一丈许，从箕星东北一尺出，行二丈许入斗度，没空中，临没如连珠。五月壬申，有流星大如鸡子，黄白色，从太微端门出，无所犯，西南行一丈许没，没后有痕。七月辛酉，有流星如鸡子，赤色，无尾，从氐中出，西行一丈五尺没空中。戊寅，有流星如鸡卵，黄白色，从紫宫东蕃内出，东北行一丈五尺，至北极第五星西北四尺没。九月乙酉，有流星如鸭卵，黄白色，从娄南一尺出，东行二丈没。

137. <span id="天文下-137"></span>
十二月己丑，西南有流星如三升器，黄赤色，无尾，西南行三丈许没，散如遗火。

138. <span id="天文下-138"></span>
永元三年夜，天开黄色明照，须臾有物，绛色，如小瓮，渐渐大如仓廪，声隆隆如雷，坠太湖中，野雉皆雊，世人呼为“木殃”。史臣案：《春秋纬》：“天狗如大奔星，有声，望之如火，见则四方相射。”汉史云：“西北有三大星，如日状，名曰天狗。天狗出则人相食。”《天官》云：“天狗状如大奔星。”又云：“如大流星，色黄，有声。其止地类狗所坠。望之如火光，炎炎冲天，其上锐，其下圆，如数顷田。见则流血千里，破军杀将。”汉史又云：“昭明下为天狗，所下兵起血流。”昭明，星也。《洛书》云：“昭明见而霸者出。”《运斗枢》云：“昭明有芒角，兵徵也。”《河图》云：“太白散为天狗。”汉史又云：“有星出，其状赤白有光，即为天狗，其下小无足，所下国易政。”众说不同，未详孰是。推乱亡之运，此其必天狗乎？

139. <span id="天文下-139"></span>
老人星

140. <span id="天文下-140"></span>
建元元年十一月戊辰，老人星见南方丙上。八月癸卯，祠老人星。

141. <span id="天文下-141"></span>
永明三年八月丁酉，老人星见南方丙上。

142. <span id="天文下-142"></span>
六年八月壬戌，老人星见南方丙上。

143. <span id="天文下-143"></span>
七年七月壬戌，老人星见南方丙上。

144. <span id="天文下-144"></span>
九年闰七月戊寅，老人星见南方丙上。

145. <span id="天文下-145"></span>
十年八月乙酉，老人星见。

146. <span id="天文下-146"></span>
十一年九月丙寅，老人星见南方丙上。

147. <span id="天文下-147"></span>
白虹云气

148. <span id="天文下-148"></span>
建元四年二月辛卯，白虹贯日。

149. <span id="天文下-149"></span>
永明十年七月癸酉，西方有白虹，须臾灭。

150. <span id="天文下-150"></span>
十一年九月甲午，西方有白虹，南头指申，北头指戌上，久久消灭。

151. <span id="天文下-151"></span>
建元四年二月辛卯，黑气大小二枚，东至卯，西至酉，广五丈，久久消灭。

152. <span id="天文下-152"></span>
永明二年四月丁未，北斗第六第七星间有一白气。

153. <span id="天文下-153"></span>
四年正月辛未，黄白气长丈五尺许，入太微。

154. <span id="天文下-154"></span>
永明四年正月癸未，南面有阵云一丈许。

155. <span id="天文下-155"></span>
五年四月己巳，有云色黑，广五尺，东头指丑，西头指酉，并至地。

156. <span id="天文下-156"></span>
十一月乙巳，东南有阵云高一丈，北至卯，东南至巳，久久散没。

157. <span id="天文下-157"></span>
六年二月癸亥，东西有一梗云，半天，曲向西，苍白色。

158. <span id="天文下-158"></span>
三月庚辰，南面有梗云，黑色，广六寸。

159. <span id="天文下-159"></span>
七年十月辛未，有梗云，苍黑色，东头至寅，西头指酉，广三尺，贯紫宫，久久消漫。

160. <span id="天文下-160"></span>
八年十一月乙未，有梗云，黑色，六尺许，东头至卯，西头至酉，久久散漫。

161. <span id="天文下-161"></span>
十二月庚辰，南面有阵云，黑色，高一丈许，东头至巳，西头至未，久久散漫。

162. <span id="天文下-162"></span>
十一年七月丙辰，东面有梗云，苍白色，广二尺三寸，南头指巳至地，北头指子至地，久久渐散漫。

163. <span id="天文下-163"></span>
赞曰：阳精火镜，阴灵水存。有禀有射，代为明昏。垂光满盖，列景周浑。

164. <span id="天文下-164"></span>
具位臣辅，备象街门。灾生霣薄，祟起飞奔。弗忘人惧，瑜瑕辩论。若任天道，灶亦多言。
