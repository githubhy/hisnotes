---
weight: 35
title: 志第十 音乐三
---

# 志第十 音乐三

1. <span id="志第十_音乐三-1"></span>
贞观二年，太常少卿祖孝孙既定雅乐，至六年，诏褚亮、虞世南、魏徵等分制乐章。其后至则天称制，多所改易，歌辞皆是内出。开元初，则中书令张说奉制所作，然杂用贞观旧词。自后郊庙歌工乐师传授多缺，或祭用宴乐，或郊称庙词。二十五年，太常卿韦縚令博士韦逌、直太乐尚冲、乐正沈元福、郊社令陈虔申怀操等，铨叙前后所行用乐章，为五卷，以付太乐、鼓吹两署，令工人习之。时太常旧相传有宫、商、角、徵、羽《宴乐》五调歌词各一卷，或云贞观中侍中杨恭仁妾赵方等所铨集，词多郑、卫，皆近代词人杂诗，至縚又令太乐令孙玄成更加整比为七卷。

2. <span id="志第十_音乐三-2"></span>
又自开元已来，歌者杂用胡夷里巷之曲，其孙玄成所集者，工人多不能通，相传谓为法曲。今依前史旧例，录雅乐歌词前后常行用者，附于此志。其五调法曲，词多不经，不复载之。

3. <span id="志第十_音乐三-3"></span>
冬至祀昊天于圆丘乐章八首贞观二年，祖孝孙定雅乐。贞观六年，褚亮、虞世南、魏徵等作此词，今行用。

4. <span id="志第十_音乐三-4"></span>
降神用《豫和》：

5. <span id="志第十_音乐三-5"></span>
上灵眷命兮膺会昌，盛德殷荐叶辰良。景福降兮圣德远。玄化穆兮天历长。

6. <span id="志第十_音乐三-6"></span>
皇帝行用《太和》：

7. <span id="志第十_音乐三-7"></span>
穆穆我后，道应千龄。登三处大，得一居贞。礼唯崇德，乐以和声。百神仰止，天下文明。

8. <span id="志第十_音乐三-8"></span>
登歌奠玉帛用《肃和》：

9. <span id="志第十_音乐三-9"></span>
阳播气，甄耀垂明。有赫圆宰，深仁曲成。日丽苍璧，烟开紫营。聿遵虔享，式降鸿祯。

10. <span id="志第十_音乐三-10"></span>
迎俎入用《雍和》：

11. <span id="志第十_音乐三-11"></span>
钦惟大帝，载仰皇穹。始命田烛，爰启郊宫。《云门》骇听，雷鼓鸣空。神其介祀，景祚斯融。

12. <span id="志第十_音乐三-12"></span>
酌献饮福用《寿和》：

13. <span id="志第十_音乐三-13"></span>
八音斯奏，三献毕陈。宝祚惟永，晖光日新。

14. <span id="志第十_音乐三-14"></span>
送文舞出迎武舞入用《舒和》：迭璧凝影皇坛路，编珠流彩帝郊前。已奏黄钟歌大吕，还符宝历祚昌年。

15. <span id="志第十_音乐三-15"></span>
武舞作用《凯安》：

16. <span id="志第十_音乐三-16"></span>
昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。

17. <span id="志第十_音乐三-17"></span>
送神用《豫和》：

18. <span id="志第十_音乐三-18"></span>
歌奏毕兮礼献终，六龙驭兮神将升。明德感兮非黍稷，降福简兮祚休征。

19. <span id="志第十_音乐三-19"></span>
又郊天乐章一首太乐旧有此辞，不详所起。

20. <span id="志第十_音乐三-20"></span>
送神用《豫和》：

21. <span id="志第十_音乐三-21"></span>
苹蘩礼著，黍稷诚微。音盈凤管，彩驻龙旗。洪歆式就，介福攸归。送乐有阕，灵驭遄飞。

22. <span id="志第十_音乐三-22"></span>
则天大圣皇后大享昊天乐章十二首 御撰 第一：

23. <span id="志第十_音乐三-23"></span>
太阴凝至化，贞耀蕴轩仪。德迈娥台敞，仁高姒幄披。扪天遂启极，梦日乃升曦。

24. <span id="志第十_音乐三-24"></span>
第二：

25. <span id="志第十_音乐三-25"></span>
赡紫极，望玄穹。翘至恳，罄深衷。听虽远，诚必通。垂厚泽，降云宫。

26. <span id="志第十_音乐三-26"></span>
第三：

27. <span id="志第十_音乐三-27"></span>
乾仪混成冲邃，天道下济高明。阳晨披紫阙，太一晓降黄庭。圆坛敢申昭报，方璧冀展虔情。丹襟式敷衷恳，玄鉴庶察微诚。

28. <span id="志第十_音乐三-28"></span>
第四：

29. <span id="志第十_音乐三-29"></span>
巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。

30. <span id="志第十_音乐三-30"></span>
第五：

31. <span id="志第十_音乐三-31"></span>
朝坛雾卷，曙岭烟沉。爰设筐币，式表诚心。筵辉丽璧，乐暢和音。仰惟灵鉴，俯察翘襟。

32. <span id="志第十_音乐三-32"></span>
第六：

33. <span id="志第十_音乐三-33"></span>
昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，聿罄庄心。

34. <span id="志第十_音乐三-34"></span>
第七：

35. <span id="志第十_音乐三-35"></span>
钅尊浮九醖，礼备三周。陈诚菲奠，契福神猷。

36. <span id="志第十_音乐三-36"></span>
第八：

37. <span id="志第十_音乐三-37"></span>
奠璧郊坛昭大礼，锵金拊石表虔诚。始奏《承云》娱帝赏，复歌《调露》暢《韶英》。

38. <span id="志第十_音乐三-38"></span>
第九：

39. <span id="志第十_音乐三-39"></span>
荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。

40. <span id="志第十_音乐三-40"></span>
第十：

41. <span id="志第十_音乐三-41"></span>
肃肃祀典，邕邕礼秩。三献已周，九成斯毕。爰撤其俎，载迁其实。或升或降，唯诚唯质。

42. <span id="志第十_音乐三-42"></span>
第十一：

43. <span id="志第十_音乐三-43"></span>
礼终肆类，乐阕九成。仰惟明德，敢荐非馨。顾惭菲奠，久驻云軿。瞻荷灵泽，悚恋兼盈。

44. <span id="志第十_音乐三-44"></span>
第十二：

45. <span id="志第十_音乐三-45"></span>
式乾路，辟天扉。回日驭，动云衣。登金阙，入紫微。望仙驾，仰恩徽。

46. <span id="志第十_音乐三-46"></span>
景龙三年中宗亲祀昊天上帝乐章十首 降神用《豫和》：

47. <span id="志第十_音乐三-47"></span>
天之历数归睿唐，顾惟菲德钦昊苍。选吉日兮表殷荐，冀神鉴兮降阳。

48. <span id="志第十_音乐三-48"></span>
皇帝行用《太和》圆钟宫

49. <span id="志第十_音乐三-49"></span>
恭临宝位，肃奉瑶图。恆思解网，每轸泣辜。德惭巢燧，化劣唐虞。期我良弼，式赞嘉谟。

50. <span id="志第十_音乐三-50"></span>
告谢圆钟宫：

51. <span id="志第十_音乐三-51"></span>
得一流玄泽，通三御紫宸。远叶千龄运，遐销九域尘。绝瑞骈阗集，殊祥络绎臻。年登庆西亩，稔岁贺盈囷。

52. <span id="志第十_音乐三-52"></span>
登歌用《肃和》无射均之林钟羽：悠哉广覆，大矣曲成。九玄著象，七曜甄明。珪璧是奠，醖酎斯盈。作乐崇德，爰暢《咸英》。

53. <span id="志第十_音乐三-53"></span>
迎俎用《雍和》圆钟均之黄钟羽：郊坛展敬，严配因心。孤竹箫管，空桑瑟琴。肃穆大礼，铿锵八音。恭惟上帝，希降灵歆。

54. <span id="志第十_音乐三-54"></span>
酌献用《福和》圆钟宫：

55. <span id="志第十_音乐三-55"></span>
九成爰奏，三献式陈。钦承景福，恭托明禋。

56. <span id="志第十_音乐三-56"></span>
中宫助祭升坛用函钟宫：

57. <span id="志第十_音乐三-57"></span>
坤元光至德，柔训阐皇风。《芣苡》芳声远，《螽斯》美化隆。睿范超千载，嘉猷备六宫。肃恭陪盛典，钦若荐禋宗。

58. <span id="志第十_音乐三-58"></span>
亚献用函钟宫：

59. <span id="志第十_音乐三-59"></span>
三灵降飨，三后配神。虔敷藻奠，敬展郊禋。

60. <span id="志第十_音乐三-60"></span>
送文舞出迎武舞入用《舒和》：圆钟均之中吕商已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。

61. <span id="志第十_音乐三-61"></span>
武舞作用《凯安》圆钟均之无射徵：堂堂圣祖兴，赫赫昌基泰。戎车盟津偃，玉帛涂山会。舜日启祥晖，尧云卷征旆。风猷被有截，声教覃无外。

62. <span id="志第十_音乐三-62"></span>
开元十一年玄宗祀昊天于圆丘乐章十一首降神用《豫和》圆钟宫三成，黄钟角一成，太簇徵一成，姑洗羽一成，已上六变词同。：

63. <span id="志第十_音乐三-63"></span>
至矣丕构，蒸哉太平。授牺膺箓，复禹继明。草木仁化，《凫鹥》颂声。祀宗陈德，无愧斯诚。

64. <span id="志第十_音乐三-64"></span>
迎神用《歆和》：

65. <span id="志第十_音乐三-65"></span>
崇禋已备，粢盛聿修。洁诚斯展，钟石方遒。

66. <span id="志第十_音乐三-66"></span>
皇祖光皇帝室酌献用《长发》黄钟宫。词同贞观《长发》。

67. <span id="志第十_音乐三-67"></span>
太祖景皇帝室酌献用《大基》太簇宫。词同贞观《大基》。

68. <span id="志第十_音乐三-68"></span>
代祖元皇帝室酌献用《大成》姑洗宫。词同贞观《大成》。

69. <span id="志第十_音乐三-69"></span>
高祖神尧皇帝室酌献用《大明》蕤宾宫。词同贞观《大明》。

70. <span id="志第十_音乐三-70"></span>
太宗文武圣皇帝室酌献用《崇德》夷则宫。词同贞观《崇德》。：高宗天皇大帝室酌献用《钧天》黄钟宫。词同光宅钧天。

71. <span id="志第十_音乐三-71"></span>
义宗孝敬皇帝室酌献用《承光》黄钟宫：金相载穆，玉裕重晖。养德清禁，承光紫微。乾宫候色，震象增威。监国方永，宾天不归。孝友自衷，温文性与。龙楼正启，鹤驾斯举。丹扆流念，鸿名式序。中兴考室，永陈彝俎。

72. <span id="志第十_音乐三-72"></span>
皇帝饮福用《延和》黄钟宫：巍巍累圣，穆穆重光。奄有区夏，祚启隆唐。百蛮饮泽，万国来王。本枝亿载，鼎祚逾长。

73. <span id="志第十_音乐三-73"></span>
皇帝行用《太和》：

74. <span id="志第十_音乐三-74"></span>
郊坛齐帝，礼乐祠天。丹青寰宇，宫徵山川。神祇毕降，行止重旋。融融穆穆，纳祉洪延。

75. <span id="志第十_音乐三-75"></span>
登歌奠玉帛用《肃和》：

76. <span id="志第十_音乐三-76"></span>
止奏潜聆，登仪宿转。大玉躬奉，参钟首奠。簠簋聿升，牺牲递荐。昭事颙若，存存以伣。

77. <span id="志第十_音乐三-77"></span>
迎俎入用《雍和》：

78. <span id="志第十_音乐三-78"></span>
烂云普洽，律风无外。千品其凝，九宾斯会。禋樽晋烛，纯牺涤汰。玄覆攸广，鸿休汪濊。

79. <span id="志第十_音乐三-79"></span>
皇帝酌献天神用《寿和》：

80. <span id="志第十_音乐三-80"></span>
六变爰阕，八阶载虔。祐我皇祚，于万斯年。

81. <span id="志第十_音乐三-81"></span>
酌献配座用《寿和》：

82. <span id="志第十_音乐三-82"></span>
于赫圣祖，龙飞晋阳。底定万国，奄有四方。功格上下，道冠农黄。郊天配享，德合无疆。

83. <span id="志第十_音乐三-83"></span>
饮福酒用《寿和》：

84. <span id="志第十_音乐三-84"></span>
崇崇太畤，肃肃严禋。粢盛既洁，金石毕陈。上帝来享，介福爰臻。受厘合福，宝祚惟新。

85. <span id="志第十_音乐三-85"></span>
送文舞出迎武舞入用《舒和》：祝史正辞，人神庆叶。福以德昭，享以诚接。六变云备，百礼斯浃。祀事孔明，祚流万叶。

86. <span id="志第十_音乐三-86"></span>
武舞用《凯安》：

87. <span id="志第十_音乐三-87"></span>
馨香惟后德，明命光天保。肃和崇圣灵，陈信表皇道。玉鏚初蹈厉，金匏既静好。

88. <span id="志第十_音乐三-88"></span>
礼毕送神用《豫和》：

89. <span id="志第十_音乐三-89"></span>
大号成命，《思文》配天。神光肸蚃，龙驾言旋。眇眇阊阖，昭昭上玄。俾昌而大，于万斯年。

90. <span id="志第十_音乐三-90"></span>
皇帝还大次用《太和》：

91. <span id="志第十_音乐三-91"></span>
六成既阕，三荐云终。神心具醉，圣敬愈崇。受厘皇邸，回跸帷宫。穰穰之福，永永无穷。

92. <span id="志第十_音乐三-92"></span>
玄宗开元十三年封泰山祀天乐章十四首中书令燕国公张说作，今行用。

93. <span id="志第十_音乐三-93"></span>
降神用《豫和》六变夹钟宫之一：款泰坛，柴泰清。受天命，报天成。竦皇心，荐乐声。志上达，歌下迎。

94. <span id="志第十_音乐三-94"></span>
夹钟宫之二：

95. <span id="志第十_音乐三-95"></span>
亿上帝，临下庭。骑日月，陪列星。嘉祝信，大糦馨。澹神心，醉皇灵。

96. <span id="志第十_音乐三-96"></span>
夹钟宫之三：

97. <span id="志第十_音乐三-97"></span>
相百辟，贡八荒。九歌叙，万舞翔。肃振振，锵皇皇。帝欣欣，福穰穰。

98. <span id="志第十_音乐三-98"></span>
黄钟宫：

99. <span id="志第十_音乐三-99"></span>
高在上，道光明。物资始，德难名。承眷命，牧苍生。寰宇谧，太阶平。

100. <span id="志第十_音乐三-100"></span>
太簇徵：

101. <span id="志第十_音乐三-101"></span>
天道无亲，至诚与邻。山川偏礼，宫徵惟新。玉帛非盛，聪明会贞。正斯一德，通乎百神。

102. <span id="志第十_音乐三-102"></span>
姑洗羽：

103. <span id="志第十_音乐三-103"></span>
飨帝飨亲，维孝维圣。缉熙懿德，敷扬成命。华夷志同，笙镛礼盛。明灵降止，感此诚敬。

104. <span id="志第十_音乐三-104"></span>
迎送皇帝用《太和》：

105. <span id="志第十_音乐三-105"></span>
孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。

106. <span id="志第十_音乐三-106"></span>
登歌奠玉帛用《肃和》羽调：奠祖配天，承天享帝。百灵咸秩，四海来祭。植我苍璧，布我玄制。华日徘徊，神灵容裔。

107. <span id="志第十_音乐三-107"></span>
迎俎入用《雍和》：

108. <span id="志第十_音乐三-108"></span>
俎豆有馝，洁粢丰盛。亦有和羹，既戒既平。鼓钟管磬，肃唱和鸣。皇皇后祖，赉我思成。

109. <span id="志第十_音乐三-109"></span>
酌献用《寿和》黄钟宫调：

110. <span id="志第十_音乐三-110"></span>
蒸蒸我后，享献惟夤。躬酌郁鬯，跪奠明神。孝莫孝乎配上帝以亲，敬莫敬乎教天下为臣。

111. <span id="志第十_音乐三-111"></span>
皇帝饮福用《寿和》：

112. <span id="志第十_音乐三-112"></span>
皇祖严配，配享皇天。皇皇降嘏，天子万年。

113. <span id="志第十_音乐三-113"></span>
送文舞出迎武舞入用《舒和》商调：六钟翕协六变成，八佾倘佯八风生。乐《九韶》兮人神感，美《七德》兮天地清。

114. <span id="志第十_音乐三-114"></span>
终献亚献用《凯安》：

115. <span id="志第十_音乐三-115"></span>
列祖顺三灵，文宗威四海。黄钺诛群盗，硃旗扫多罪。戢兵天下安，约法人心改。大哉干羽意，长见风云在。

116. <span id="志第十_音乐三-116"></span>
送神用《豫和》夹钟宫调：

117. <span id="志第十_音乐三-117"></span>
礼乐终，烟燎上。怀灵惠，结皇想。归风疾，回风爽。百福来，众神往。

118. <span id="志第十_音乐三-118"></span>
正月上辛祈谷于南郊乐章八首贞观中褚亮作，今行用。

119. <span id="志第十_音乐三-119"></span>
降神用《豫和》词同冬至圆丘。

120. <span id="志第十_音乐三-120"></span>
皇帝行用《太和》词同冬至圆丘。

121. <span id="志第十_音乐三-121"></span>
登歌奠玉帛用《肃和》《贞观礼》，祀感帝用此词，显庆已后，词同冬至圆丘。：履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。

122. <span id="志第十_音乐三-122"></span>
迎俎用《雍和》：

123. <span id="志第十_音乐三-123"></span>
殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。

124. <span id="志第十_音乐三-124"></span>
皇帝酌献饮福酒用《寿和》词同冬至圆丘。

125. <span id="志第十_音乐三-125"></span>
送文舞出迎武舞入用《舒和》：玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。

126. <span id="志第十_音乐三-126"></span>
武舞用《凯安》词同冬至圆丘。

127. <span id="志第十_音乐三-127"></span>
送神用《豫和》词同冬至圆丘。

128. <span id="志第十_音乐三-128"></span>
季秋享上帝于明堂乐章八首贞观中褚亮等作，今行用。

129. <span id="志第十_音乐三-129"></span>
降神用《豫和》词同冬至圆丘。

130. <span id="志第十_音乐三-130"></span>
皇帝行用《太和》词同冬至圆丘。

131. <span id="志第十_音乐三-131"></span>
登歌奠玉帛用《肃和》：

132. <span id="志第十_音乐三-132"></span>
象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。

133. <span id="志第十_音乐三-133"></span>
迎俎用《雍和》：

134. <span id="志第十_音乐三-134"></span>
八牖晨披，五精朝奠。雾凝璇篚，风清金县。神涤备全，明粢丰衍。载结彝俎，陈诚以荐。

135. <span id="志第十_音乐三-135"></span>
皇帝酌献饮福用《寿和》词同冬至圆丘。

136. <span id="志第十_音乐三-136"></span>
送文舞出迎武舞入用《舒和》：御扆合宫承宝历，席图重馆奉明灵。偃武修文九围泰，沉烽静柝八荒宁。

137. <span id="志第十_音乐三-137"></span>
武舞用《凯安》词同冬至圆丘。

138. <span id="志第十_音乐三-138"></span>
送神用《豫和》词同冬至圆丘。

139. <span id="志第十_音乐三-139"></span>
则天大圣皇后享明堂乐章十二首御撰 外办将出：

140. <span id="志第十_音乐三-140"></span>
总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。

141. <span id="志第十_音乐三-141"></span>
皇帝行用黄钟宫：

142. <span id="志第十_音乐三-142"></span>
仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。

143. <span id="志第十_音乐三-143"></span>
皇嗣出入升降：

144. <span id="志第十_音乐三-144"></span>
至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。

145. <span id="志第十_音乐三-145"></span>
迎送王公：

146. <span id="志第十_音乐三-146"></span>
千官肃事，万国朝宗。载延百辟，爰集三宫。君臣得合，鱼水斯同。睿图方永，周历长隆。

147. <span id="志第十_音乐三-147"></span>
登歌大吕均无射羽：

148. <span id="志第十_音乐三-148"></span>
礼崇宗祀，志表严禋。笙镛合奏，文物惟新。敬遵茂典，敢择良辰。洁诚斯著，奠谒方申。

149. <span id="志第十_音乐三-149"></span>
配飨：

150. <span id="志第十_音乐三-150"></span>
笙镛间鸣玉，文物昭清晖。粹影临芳奠，休光下太微。孝思期有感，明洁庶无违。

151. <span id="志第十_音乐三-151"></span>
宫音：

152. <span id="志第十_音乐三-152"></span>
履艮苞群望，居中冠百灵。万方资广运，庶品荷裁成。神功谅匪测，盛德实难名。藻奠申诚敬，恭祀表惟馨。

153. <span id="志第十_音乐三-153"></span>
角音：

154. <span id="志第十_音乐三-154"></span>
出震位，开平秩。扇条风，乘甲乙。龙德盛，鸟星出。荐珪篚，陈诚实。

155. <span id="志第十_音乐三-155"></span>
徵音：

156. <span id="志第十_音乐三-156"></span>
赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。

157. <span id="志第十_音乐三-157"></span>
商音：

158. <span id="志第十_音乐三-158"></span>
律中夷则，序应收成。功宣建武，仪表惟明。爰申礼奠，庶展翘诚。九秋是式，百谷斯盈。

159. <span id="志第十_音乐三-159"></span>
羽音：

160. <span id="志第十_音乐三-160"></span>
葭律肇启隆冬，苹藻攸陈飨祭。黄钟既陈玉烛，红粒方殷稔岁。

161. <span id="志第十_音乐三-161"></span>
孟夏雩祀上帝于南郊乐章八首贞观中褚亮等作，今行用。

162. <span id="志第十_音乐三-162"></span>
降神用《豫和》词同冬至圆丘。

163. <span id="志第十_音乐三-163"></span>
皇帝行用《太和》词同冬至圆丘。

164. <span id="志第十_音乐三-164"></span>
登歌奠玉帛用《肃和》：

165. <span id="志第十_音乐三-165"></span>
硃鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥叶庆。

166. <span id="志第十_音乐三-166"></span>
迎俎用《雍和》：

167. <span id="志第十_音乐三-167"></span>
绀筵分彩，瑶图叶绚。风管晨凝，云歌晓啭。肃事苹藻，虔申桂奠。百谷斯登，万箱攸荐。

168. <span id="志第十_音乐三-168"></span>
皇帝酌献饮福酒用《寿和》词同冬至圆丘。

169. <span id="志第十_音乐三-169"></span>
送文舞出迎武舞入用《舒和》：凤曲登歌调令序，龙雩集舞泛祥风。彩ＦＫ云回昭睿德，硃干电发表神功。

170. <span id="志第十_音乐三-170"></span>
武舞用《凯安》词同冬至圆丘。

171. <span id="志第十_音乐三-171"></span>
送神用《豫和》词同冬至圆丘。

172. <span id="志第十_音乐三-172"></span>
又雩祀乐章二首太乐旧有此词，不详所起，或云开元初造。

173. <span id="志第十_音乐三-173"></span>
降神用《豫和》：

174. <span id="志第十_音乐三-174"></span>
鸟纬迁序，龙星见辰。纯阳在律，明德崇禋。五方降帝，万宇安人。恭以致享，肃以迎神。

175. <span id="志第十_音乐三-175"></span>
送神用《豫和》：

176. <span id="志第十_音乐三-176"></span>
祀遵经设，享缘诚举。献毕于樽，撤临于俎。舞止干戚，乐停柷敔。歌以送神，神还其所。

177. <span id="志第十_音乐三-177"></span>
祀五方上帝于五郊乐章四十首贞观中魏徵等作，今行用。

178. <span id="志第十_音乐三-178"></span>
祀黄帝降神奏宫音：

179. <span id="志第十_音乐三-179"></span>
黄中正位，含章居贞。既彰六律，兼和五声。毕陈万舞，乃荐斯牲。神其下降，永祚休平。

180. <span id="志第十_音乐三-180"></span>
皇帝行用《太和》词同冬至圆丘。

181. <span id="志第十_音乐三-181"></span>
登歌奠玉帛用《肃和》：

182. <span id="志第十_音乐三-182"></span>
渺渺方舆，苍苍圆盖。至哉枢纽，宅中图大。气调四序，风和万籁。祚我明德，时雍道泰。

183. <span id="志第十_音乐三-183"></span>
迎俎用《雍和》：

184. <span id="志第十_音乐三-184"></span>
金县夕肆，玉俎朝陈。飨荐黄道，芬流紫辰。乃诚乃敬，载享载禋。崇荐斯在，惟皇是宾。

185. <span id="志第十_音乐三-185"></span>
皇帝酌献饮福用《寿和》词同冬至圆丘。

186. <span id="志第十_音乐三-186"></span>
送文舞出迎武舞入用《舒和》：御征乘宫出郊甸，安歌率舞递将迎。自有《云门》符帝赏，犹持雷鼓答天成。

187. <span id="志第十_音乐三-187"></span>
武舞用《凯安》词同冬至圆丘。

188. <span id="志第十_音乐三-188"></span>
送神用《豫和》词同冬至圆丘。

189. <span id="志第十_音乐三-189"></span>
祀青帝降神用角音：

190. <span id="志第十_音乐三-190"></span>
鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，蒸人乃粒。

191. <span id="志第十_音乐三-191"></span>
皇帝行用《太和》词同冬至圆丘。

192. <span id="志第十_音乐三-192"></span>
登歌奠玉帛用《肃和》：

193. <span id="志第十_音乐三-193"></span>
玄鸟司春，苍龙登岁。节物变柳，光风转蕙。瑶席降神，硃弦飨帝。诚备祝嘏，礼殚珪币。

194. <span id="志第十_音乐三-194"></span>
迎俎用《雍和》：

195. <span id="志第十_音乐三-195"></span>
大乐稀音，至诚简礼。文物斯建，声名济济。六变有成，三登无体。乃眷丰洁，恩覃恺悌。

196. <span id="志第十_音乐三-196"></span>
皇帝酌献饮福用《寿和》词同冬至圆丘。

197. <span id="志第十_音乐三-197"></span>
送文舞出迎武舞入用《舒和》：笙歌龠舞属年韶，鹭鼓凫钟展时豫。调露初迎绮春节，承云遽践苍霄驭。

198. <span id="志第十_音乐三-198"></span>
武舞用《凯安》词同冬至圆丘。

199. <span id="志第十_音乐三-199"></span>
送神用《豫和》词同冬至圆丘。

200. <span id="志第十_音乐三-200"></span>
祀赤帝降神用徵音：

201. <span id="志第十_音乐三-201"></span>
青阳告谢，硃明戒序。延长是祈，敬陈椒醑。博硕斯荐，笙镛备举。庶尽肃恭，非馨稷黍。

202. <span id="志第十_音乐三-202"></span>
皇帝行用《太和》词同冬至圆丘。

203. <span id="志第十_音乐三-203"></span>
登歌奠玉帛用《肃和》：

204. <span id="志第十_音乐三-204"></span>
离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。

205. <span id="志第十_音乐三-205"></span>
迎俎用《雍和》：

206. <span id="志第十_音乐三-206"></span>
昭昭丹陆，奕奕炎方。礼陈牲币，乐备篪簧。琼羞溢俎，玉浮觞。恭惟正直，歆此馨香。

207. <span id="志第十_音乐三-207"></span>
皇帝酌献饮福用《寿和》词同冬至圆丘。

208. <span id="志第十_音乐三-208"></span>
送文舞出迎武舞入用《舒和》：千里温风飘绛羽，十枚炎景胜硃干。陈觞荐俎歌三献，拊石摐金会七盘。

209. <span id="志第十_音乐三-209"></span>
武舞用《凯安》词同冬至圆丘。

210. <span id="志第十_音乐三-210"></span>
送神用《豫和》词同冬至圆丘。

211. <span id="志第十_音乐三-211"></span>
祀白帝降神用商音：

212. <span id="志第十_音乐三-212"></span>
白藏应节，天高气清。岁功既阜，庶类收成。万方静谧，九土和平。馨香是荐，受祚聪明。

213. <span id="志第十_音乐三-213"></span>
皇帝行用《太和》词同冬至圆丘。

214. <span id="志第十_音乐三-214"></span>
登歌奠玉帛用《肃和》：

215. <span id="志第十_音乐三-215"></span>
金行在节，素灵居正。气肃霜严，林凋草劲。豺祭隼击，潦收川镜。九谷已登，万箱流咏。

216. <span id="志第十_音乐三-216"></span>
迎俎用《雍和》：

217. <span id="志第十_音乐三-217"></span>
律应西成，气躔南吕。珪币咸列，笙竽备举。苾苾兰羞，芬芬桂醑。式资宴贶，用调霜序。

218. <span id="志第十_音乐三-218"></span>
皇帝酌献饮福用《寿和》词同冬至圆丘。

219. <span id="志第十_音乐三-219"></span>
送文舞出迎武舞入用《舒和》：璿仪气爽惊缇龠，玉吕灰飞含素商。鸣鞞奏管芳羞荐，会舞安歌葆眊扬。

220. <span id="志第十_音乐三-220"></span>
武舞用《凯安》词同冬至圆丘。

221. <span id="志第十_音乐三-221"></span>
送神用《豫和》词同冬至圆丘。

222. <span id="志第十_音乐三-222"></span>
祀黑帝降神用羽音：

223. <span id="志第十_音乐三-223"></span>
严冬季月，星回风厉。享祀报功，方祈来岁。

224. <span id="志第十_音乐三-224"></span>
皇帝行用《太和》词同冬至圆丘。

225. <span id="志第十_音乐三-225"></span>
登歌奠玉帛用《肃和》：

226. <span id="志第十_音乐三-226"></span>
律周玉琯，星回金度。次极阳乌，纪穷阴兔。火林溯雪，汤泉凝冱。八蜡已登，三农息务。

227. <span id="志第十_音乐三-227"></span>
迎俎用《雍和》：

228. <span id="志第十_音乐三-228"></span>
阳月斯纪，应钟在候。载洁牲牷，爰登俎豆。既高既远，无声无臭。静言格思，惟神保佑。

229. <span id="志第十_音乐三-229"></span>
皇帝酌献饮福用《寿和》词同冬至圆丘。

230. <span id="志第十_音乐三-230"></span>
送文舞出迎武舞入用《舒和》：执龠持羽初终曲，硃干玉鏚始分行。《七德》、《九功》咸已暢，明灵降福具穰穰。

231. <span id="志第十_音乐三-231"></span>
武舞用《凯安》词同冬至圆丘。

232. <span id="志第十_音乐三-232"></span>
送神用《豫和》词同冬至圆丘。

233. <span id="志第十_音乐三-233"></span>
又五郊乐章十首太乐旧有此词，不详所起。

234. <span id="志第十_音乐三-234"></span>
黄郊迎神：

235. <span id="志第十_音乐三-235"></span>
硃明季序，黄郊王辰。厚以载物，甘以养人。毓金为体，禀火成身。宫音式奏，奏以迎神。

236. <span id="志第十_音乐三-236"></span>
送神：

237. <span id="志第十_音乐三-237"></span>
春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。

238. <span id="志第十_音乐三-238"></span>
青郊迎神：

239. <span id="志第十_音乐三-239"></span>
缇幕移候，青郊启蛰。淑景迟迟，和风习习。璧玉宵备，旌旄曙立。张乐以迎，帝神其入。

240. <span id="志第十_音乐三-240"></span>
送神：

241. <span id="志第十_音乐三-241"></span>
文物流彩，声明动色。人竭其恭，灵昭其饬。歆荐无巳，垂祯不极。送礼有章，惟神还轼。

242. <span id="志第十_音乐三-242"></span>
赤郊迎神：

243. <span id="志第十_音乐三-243"></span>
青阳节谢，硃明候改。靡草雕华，含桃流彩。列钟磬，筵陈脯醢。乐以迎神，神其如在。

244. <span id="志第十_音乐三-244"></span>
送神：

245. <span id="志第十_音乐三-245"></span>
炎精式降，苍生攸仰。羞列豆笾，酒陈牲象。昭祀有应，宜其不爽。送乐张音，惟灵之往。

246. <span id="志第十_音乐三-246"></span>
白郊迎神：

247. <span id="志第十_音乐三-247"></span>
序移玉律，节应金商。天严杀气，吹警秋方。燎既积，稷奠并芳。乐以迎奏，庶降神光。

248. <span id="志第十_音乐三-248"></span>
送神：

249. <span id="志第十_音乐三-249"></span>
祀遵五礼，时属三秋。人怀肃敬，灵降祯休。奠歆旨酒，荐享珍羞。载张送乐，神其上游。

250. <span id="志第十_音乐三-250"></span>
黑郊迎神：

251. <span id="志第十_音乐三-251"></span>
玄英戒序，黑郊临候。掌礼陈彝，司筵执豆。寒雰敛色，冱泉凝漏。乐以迎神，八音斯奏。

252. <span id="志第十_音乐三-252"></span>
送神：

253. <span id="志第十_音乐三-253"></span>
北郊时冽，南陆辉处。奠本虔诚，献弥恭虑。上延祉福，下承欢豫。广乐送神，神其整驭。

254. <span id="志第十_音乐三-254"></span>
祀朝日乐章八首贞观中作，今行用。

255. <span id="志第十_音乐三-255"></span>
降神用《豫和》词同冬至圆丘。

256. <span id="志第十_音乐三-256"></span>
皇帝行用《太和》词同冬至圆丘。

257. <span id="志第十_音乐三-257"></span>
登歌奠玉帛用《肃和》：

258. <span id="志第十_音乐三-258"></span>
惟圣格天，惟明飨日。帝郊肆类，王宫戒吉。珪奠春舒，钟歌晓溢。礼云克备，斯文有秩。

259. <span id="志第十_音乐三-259"></span>
迎俎用《雍和》：

260. <span id="志第十_音乐三-260"></span>
晨仪式荐，明祀惟光。神物爰止，灵晖载扬。玄端肃事，紫幄兴祥。福履攸假，于昭令王。

261. <span id="志第十_音乐三-261"></span>
皇帝酌献饮福用《寿和》词同冬至圆丘。

262. <span id="志第十_音乐三-262"></span>
送文舞出迎武舞入用《舒和》：崇牙树羽延《调露》，旋宫扣律掩《承云》。诞敷懿德昭神武，载集丰功表睿文。

263. <span id="志第十_音乐三-263"></span>
武舞用《凯安》词同冬至圆丘。

264. <span id="志第十_音乐三-264"></span>
送神用《豫和》词同冬至圆丘。

265. <span id="志第十_音乐三-265"></span>
又祀朝日乐章二首太乐旧有此辞，不详所起。

266. <span id="志第十_音乐三-266"></span>
迎神：

267. <span id="志第十_音乐三-267"></span>
太阳朝序，王宫有仪。蟠桃彩驾，细柳光驰。轩祥表合，汉历彰奇。礼和乐备，神其降斯。

268. <span id="志第十_音乐三-268"></span>
送神：

269. <span id="志第十_音乐三-269"></span>
五齐兼饬，百羞具陈。乐终广奏，礼毕崇禋。明鉴万宇，昭临兆人。永流洪庆，式动曦轮。

270. <span id="志第十_音乐三-270"></span>
祀夕月乐章八首贞观中作，今行用。

271. <span id="志第十_音乐三-271"></span>
降神用《豫和》词同冬至圆丘。

272. <span id="志第十_音乐三-272"></span>
皇帝行用《太和》词同冬至圆丘。

273. <span id="志第十_音乐三-273"></span>
登歌奠玉帛用《肃和》：

274. <span id="志第十_音乐三-274"></span>
测妙为神，通微曰圣。坎祀贻则，郊禋展敬。璧荐登光，金歌动映。以载嘉德，以流曾庆。

275. <span id="志第十_音乐三-275"></span>
迎俎用《雍和》：

276. <span id="志第十_音乐三-276"></span>
朏晨争举，天宗礼辟。夜典凉秋，阴明湛夕。有斯旨，有牲斯硕。穆穆其晖，穰穰是积。

277. <span id="志第十_音乐三-277"></span>
皇帝酌献饮福用《寿和》词同冬至圆丘。

278. <span id="志第十_音乐三-278"></span>
送文舞出迎武舞入用《舒和》：合吹八风金奏动，分容万舞玉鞘惊。词昭茂典光前烈，夕曜乘功表盛明。

279. <span id="志第十_音乐三-279"></span>
武舞用《凯安》词同冬至圆丘。

280. <span id="志第十_音乐三-280"></span>
送神用《豫和》词同冬至圆丘。

281. <span id="志第十_音乐三-281"></span>
蜡百神乐章八首贞观中作，今行用。

282. <span id="志第十_音乐三-282"></span>
降神用《豫和》词同冬至圆丘。

283. <span id="志第十_音乐三-283"></span>
皇帝行用《太和》词同冬至圆丘。

284. <span id="志第十_音乐三-284"></span>
登歌奠玉帛用《肃和》：

285. <span id="志第十_音乐三-285"></span>
序迫岁阴，日躔星纪。爰稽茂典，聿崇清祀。绮币霞舒，瑞珪虹起。百礼垂裕，万灵荐祉。

286. <span id="志第十_音乐三-286"></span>
迎俎用《雍和》：

287. <span id="志第十_音乐三-287"></span>
缇龠劲序，玄英晚候。姬蜡开仪，豳歌入奏。蕙馥雕俎，兰芬玉酎。大飨明祇，永绥多祐。

288. <span id="志第十_音乐三-288"></span>
皇帝酌献饮福用《寿和》词同冬至圆丘。

289. <span id="志第十_音乐三-289"></span>
送文舞出迎武舞入用《舒和》：经纬两仪文化洽，削平万域武功成。瑶弦自乐乾坤泰，玉鏚长欢区县宁。

290. <span id="志第十_音乐三-290"></span>
武舞用《凯安》词同冬至圆丘。

291. <span id="志第十_音乐三-291"></span>
送神用《豫和》词同冬至圆丘。

292. <span id="志第十_音乐三-292"></span>
又蜡百神乐章二首太乐旧有此词，不详所起。

293. <span id="志第十_音乐三-293"></span>
迎神今不行用：

294. <span id="志第十_音乐三-294"></span>
八蜡开祭，万物咸祀。上极天维，下穷坤纪。鼎俎流馥，樽彝荐美。有灵有祇，咸希来止。

295. <span id="志第十_音乐三-295"></span>
送神今不行用：

296. <span id="志第十_音乐三-296"></span>
十旬欢洽，一日祠终。澄彝拂俎，报德酬功。虑虔容肃，礼缛仪丰。神其降祉，整驭随风。

297. <span id="志第十_音乐三-297"></span>
夏至祭皇地祇于方丘乐章八首贞观中褚亮等作 迎神用《顺和》：

298. <span id="志第十_音乐三-298"></span>
万物资以化，交泰属升平。易从业惟简，得一道斯宁。具仪光玉帛，送舞变《咸英》。黍稷良非贵，明德信惟馨。

299. <span id="志第十_音乐三-299"></span>
皇帝行用《太和》词同冬至圆丘。

300. <span id="志第十_音乐三-300"></span>
登歌奠玉帛用《肃和》：

301. <span id="志第十_音乐三-301"></span>
至矣坤德，皇哉地祇。开元统纽，合大承规。九宫肃列，六典相仪。永言配命，长保无亏。

302. <span id="志第十_音乐三-302"></span>
迎俎用《雍和》：

303. <span id="志第十_音乐三-303"></span>
柔而能方，直而能敬。厚载以德，大亨以正。有涤斯牷，有馨斯盛。介兹景福，祚我休庆。

304. <span id="志第十_音乐三-304"></span>
皇帝酌献饮福用《寿和》词同冬至圆丘。

305. <span id="志第十_音乐三-305"></span>
送文舞出迎武舞入用《舒和》：玉币牲牷分荐享，羽旄干鏚递成容。一德惟宁两仪泰，三才保合四时邕。

306. <span id="志第十_音乐三-306"></span>
武舞用《凯安》词同冬至圆丘。

307. <span id="志第十_音乐三-307"></span>
送神用《顺和》：

308. <span id="志第十_音乐三-308"></span>
阴祇叶赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。

309. <span id="志第十_音乐三-309"></span>
则天皇后永昌元年大享拜洛乐章十五首御撰 设礼用《昭和》：

310. <span id="志第十_音乐三-310"></span>
九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。

311. <span id="志第十_音乐三-311"></span>
《致和》：

312. <span id="志第十_音乐三-312"></span>
神功不测兮运阴阳。包藏万宇兮孕八荒。天符既出兮帝业昌。愿临明祀兮降祯祥。

313. <span id="志第十_音乐三-313"></span>
《咸和》：

314. <span id="志第十_音乐三-314"></span>
坎泽祠容备举，坤坛祭典爰伸。灵眷遥行秘躅，嘉贶荐委殊珍。肃礼恭禋载展，翘襟恳志逾殷。方期交际悬应，末一句逸。

315. <span id="志第十_音乐三-315"></span>
乘舆初行用《九和》：

316. <span id="志第十_音乐三-316"></span>
祇荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。

317. <span id="志第十_音乐三-317"></span>
拜洛用《显和》：

318. <span id="志第十_音乐三-318"></span>
菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇？

319. <span id="志第十_音乐三-319"></span>
受图用《显和》：

320. <span id="志第十_音乐三-320"></span>
顾德有惭虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。

321. <span id="志第十_音乐三-321"></span>
登歌用《昭和》：

322. <span id="志第十_音乐三-322"></span>
舒阴至养，合大资生。德以恆固，功由永贞。升歌荐序，垂币翘诚。虹开玉照，凤引金声。

323. <span id="志第十_音乐三-323"></span>
迎俎用《敬和》：

324. <span id="志第十_音乐三-324"></span>
兰俎既升，苹羞可荐。金石载设，《咸英》已变。林泽斯总，山川是遍。敢用敷诚，实惟忘倦。

325. <span id="志第十_音乐三-325"></span>
酌献用《钦和》：

326. <span id="志第十_音乐三-326"></span>
送文舞出迎武舞入用《齐和》：沉潜演贶分三极，广大凝祯总万方。既荐羽旌文化启，还呈干戚武威扬。

327. <span id="志第十_音乐三-327"></span>
武舞用《德和》：

328. <span id="志第十_音乐三-328"></span>
夕惕司龙契，晨兢当凤扆。崇儒习旧规，偃霸循先旨。绝壤飞冠盖，遐区丽山水。幸承三圣馀，忻属千年始。

329. <span id="志第十_音乐三-329"></span>
撤俎用《禋和》：

330. <span id="志第十_音乐三-330"></span>
百礼崇容，千官肃事。灵降舞兆，神凝有粹。奠享咸周，威仪毕备。奏《夏》登列，歌《雍》撤肆。

331. <span id="志第十_音乐三-331"></span>
辞神用《通和》：

332. <span id="志第十_音乐三-332"></span>
皇皇灵眷，穆穆神心。暂动凝质，还归积阴。功玄枢纽，理寂高深。衔恩佩德，耸志翘襟。

333. <span id="志第十_音乐三-333"></span>
送神用《归和》：

334. <span id="志第十_音乐三-334"></span>
言旋云洞兮蹑烟途。永宁中宇兮安下都。苞涵动植兮顺荣枯，长贻宝贶兮赞璇图。

335. <span id="志第十_音乐三-335"></span>
又《归和》：

336. <span id="志第十_音乐三-336"></span>
调云阕兮神座兴，骖云驾兮俨将升。腾绛霄兮垂景祐，翘丹恳兮荷休征。

337. <span id="志第十_音乐三-337"></span>
睿宗太极元年祭皇地祇于方丘乐章八首不详撰者迎神用《顺和》黄钟宫三变，太簇角一变，姑洗徵一变，南吕羽一变。：坤厚载物，德柔垂祉。九域咸雍，四溟为纪。敬因良节，虔修阴祀。广乐式张，灵其降止。

338. <span id="志第十_音乐三-338"></span>
金奏新加太簇宫：

339. <span id="志第十_音乐三-339"></span>
坤元至德，品物资生。神凝博厚，道叶高明。列镇五岳，环流四瀛。于何不载，万宝斯成。

340. <span id="志第十_音乐三-340"></span>
皇帝行用《太和》词同贞观冬至圆丘，黄钟宫。

341. <span id="志第十_音乐三-341"></span>
登歌奠玉帛用《肃和》词同贞观太庙《肃和》，应钟均之夷则。

342. <span id="志第十_音乐三-342"></span>
迎俎及酌献用《雍和》词同贞观太庙《雍和》。

343. <span id="志第十_音乐三-343"></span>
送文舞出迎武舞入用《舒和》词同皇帝朝群臣《舒和》。

344. <span id="志第十_音乐三-344"></span>
武舞用《凯安》词同贞观冬至圆丘。

345. <span id="志第十_音乐三-345"></span>
送神用《顺和》林钟宫：

346. <span id="志第十_音乐三-346"></span>
乐备金石，礼光樽俎。大享爰终，洪休是举。雨零感节，云飞应序。缨绂载辞，皇灵具举。

347. <span id="志第十_音乐三-347"></span>
玄宗开元十一年祭皇地祇于汾阴乐章十一首迎神用《顺和》林钟以下各再变 林钟宫黄门侍郎韩思复作：大乐和暢，殷荐明神。一降通感，八变必臻。有求斯应，无德不亲。降灵醉止，休征万人。

348. <span id="志第十_音乐三-348"></span>
太簇角中书侍郎庐从愿作：

349. <span id="志第十_音乐三-349"></span>
坤元载物，阳乐发生。播殖资始，品汇咸亨。列俎棋布，方坛砥平。神歆禋祀，后德惟明。

350. <span id="志第十_音乐三-350"></span>
姑洗徵司勋郎中刘晃作：

351. <span id="志第十_音乐三-351"></span>
大君出震，有事郊禋。斋戒既肃，馨香毕陈。乐和礼备，候暖风春。恭惟降福，实赖明神。

352. <span id="志第十_音乐三-352"></span>
南吕羽礼部侍郎韩休作：

353. <span id="志第十_音乐三-353"></span>
于穆浚哲，维清缉熙。肃事昭配，永言孝思。涤濯静嘉，馨香在兹。神之听之，用受福釐。

354. <span id="志第十_音乐三-354"></span>
皇帝行用《太和》 黄钟宫吏部尚书王作：于穆圣皇，六叶重光。太原刻颂，后土疏场。宝鼎呈符，歊云降祥。礼乐备矣，降福穰穰。

355. <span id="志第十_音乐三-355"></span>
登歌奠玉帛用《肃和》 蕤宾均之夹钟羽刑部侍郎崔玄暐作：聿修严配，展事禋宗。祥符宝鼎，礼备黄琮。祝词以信，明德惟聪。介兹景福，永永无穷。

356. <span id="志第十_音乐三-356"></span>
迎俎用《雍和》 黄钟均之南吕羽徐州刺史贾曾作：蠲我餴饎，洁我膋芗。有豆孔硕，为羞既臧。至诚无昧，精意惟芳。神其醉止，欣欣乐康。

357. <span id="志第十_音乐三-357"></span>
酌献饮福用《寿和》 黄钟宫礼部尚书苏颋作：礼物斯备，乐章乃陈。谁其作主，皇考圣真。对越在天，圣明佐神。窅然汾上，厚泽如春。

358. <span id="志第十_音乐三-358"></span>
送文舞出迎武舞入用《舒和》 太簇宫太常少卿何鸾作：乐奏云阕，礼章载虔。禋宗于地，昭假于天。惟馨荐矣，既醉歆焉。神之降福，永永万年。

359. <span id="志第十_音乐三-359"></span>
武舞用《凯安》 黄钟均之林钟徵主爵郎中蒋挺作：维岁之吉，维辰之良。圣君绂冕，肃事坛场。大礼已备，大乐斯张。神其醉止，降福无疆。

360. <span id="志第十_音乐三-360"></span>
送神用《顺和》尚书右丞源光裕作：方丘既膳，嘉飨载谧。齐敬毕诚，陶匏贵质。秀簠丰荐，芳俎盈实。永永福流，其升如日。

361. <span id="志第十_音乐三-361"></span>
玄宗开元十三年禅社首山祭地祇乐章八首迎神用《顺和》太常少卿贺知章作：至哉含柔德，万物资以生。常顺称厚载，流谦通变盈。圣心事能察，层庙陈厥诚。黄祇俨如在，泰折俟咸亨。

362. <span id="志第十_音乐三-362"></span>
皇帝行用《太和》：

363. <span id="志第十_音乐三-363"></span>
肃我成命，于昭黄祇。裘冕而祀，陟降在斯。五音克备，八变聿施。缉熙肆靖，厥心匪离。

364. <span id="志第十_音乐三-364"></span>
登歌奠玉帛用《肃和》：

365. <span id="志第十_音乐三-365"></span>
黄祇是祗，我其夙夜。夤畏诚洁，匪遑宁舍。礼以琮玉，荐厥茅藉。念兹降康，胡宁克暇。

366. <span id="志第十_音乐三-366"></span>
迎俎入用《雍和》：

367. <span id="志第十_音乐三-367"></span>
夙夜宥密，不敢宁宴。五齐既陈，八音在县。粢盛以洁，房俎斯荐。惟德惟馨，尚兹克遍。

368. <span id="志第十_音乐三-368"></span>
皇帝酌献用《寿和》：

369. <span id="志第十_音乐三-369"></span>
惟以明发，有怀载殷。乐盈而反，礼顺其禋。立清以献，荐欲是亲。于穆不已，裒对斯臻。

370. <span id="志第十_音乐三-370"></span>
皇帝饮福用《福和》：

371. <span id="志第十_音乐三-371"></span>
穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。

372. <span id="志第十_音乐三-372"></span>
皇帝还宫用《太和》：

373. <span id="志第十_音乐三-373"></span>
昭昭有唐，天俾万国。列祖应命，四宗顺则。申锡无疆，宗我同德。曾孙继绪，享神配极。

374. <span id="志第十_音乐三-374"></span>
迎神用《灵具醉》代顺和，侍中源乾曜作。：灵具醉，杳熙熙。灵将往，眇禗禗。顾明德，吐正词。烂遗光，流祯祺。

375. <span id="志第十_音乐三-375"></span>
祭神州于北郊乐章八首贞观中褚亮作送神用《顺和》词同夏至方丘：皇帝行用《太和》词同冬至圆丘。

376. <span id="志第十_音乐三-376"></span>
登歌奠玉帛用《肃和》：

377. <span id="志第十_音乐三-377"></span>
大矣坤仪，至哉神县。包含日域，牢笼月ＨＣ。露洁三清，风调六变。皇祇届止，式歆恭荐。

378. <span id="志第十_音乐三-378"></span>
迎俎用《雍和》：

379. <span id="志第十_音乐三-379"></span>
泰折严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。

380. <span id="志第十_音乐三-380"></span>
皇帝酌献饮福用《寿和》词同冬至圆丘。

381. <span id="志第十_音乐三-381"></span>
送文舞出迎武舞入用《舒和》：坤道降祥和庶品，灵心载德厚群生。水土既调三极泰，文武毕备九区平。

382. <span id="志第十_音乐三-382"></span>
武舞用《凯安》词同冬至圆丘。

383. <span id="志第十_音乐三-383"></span>
送神用《顺和》词同冬至圆丘。

384. <span id="志第十_音乐三-384"></span>
又祭神州乐章二首太乐旧有此词，不详所起。

385. <span id="志第十_音乐三-385"></span>
迎神：

386. <span id="志第十_音乐三-386"></span>
黄舆厚载，赤寰归德。含育九区，保安万国。诚敬无怠，禋祀有则。乐以迎神，其仪不忒。

387. <span id="志第十_音乐三-387"></span>
送神：

388. <span id="志第十_音乐三-388"></span>
神州阴祀，洪恩广济。草树沾和，飞沉沐惠。礼修鼎俎，奠歆瑶币。送乐有章，灵轩其逝。

389. <span id="志第十_音乐三-389"></span>
祭太社乐章八首贞观中褚亮等作迎神用《顺和》词同夏至方丘。

390. <span id="志第十_音乐三-390"></span>
皇帝行用《太和》词同冬至圆丘。

391. <span id="志第十_音乐三-391"></span>
登歌奠玉帛用《肃和》：

392. <span id="志第十_音乐三-392"></span>
后土凝德，神功叶契。九域底平，两仪交际。戊期应序，阴墉展币。灵车少留，俯歆樽桂。

393. <span id="志第十_音乐三-393"></span>
迎俎用《雍和》：

394. <span id="志第十_音乐三-394"></span>
美报崇本，严恭展事。受露疏坛，承风启地。洁粢登俎，醇牺入馈。介福远流，群生毕遂。

395. <span id="志第十_音乐三-395"></span>
皇帝酌献饮福用《寿和》词同冬至圆丘。

396. <span id="志第十_音乐三-396"></span>
送文舞出迎武舞入用《舒和》：神道发生敷九稼，阴阳乘仁暢八埏。纬武经文陶景化，登祥荐祉启丰年。

397. <span id="志第十_音乐三-397"></span>
武舞用《凯安》词同冬至圆丘。

398. <span id="志第十_音乐三-398"></span>
送神用《顺和》词同冬至圆丘。

399. <span id="志第十_音乐三-399"></span>
又太社乐章二首太乐旧有此词，不详所起。

400. <span id="志第十_音乐三-400"></span>
迎神：

401. <span id="志第十_音乐三-401"></span>
烈山有子，后土有臣。播种百谷，济育兆人。春官缉礼，宗伯司禋。戊为吉日，迎享兹辰。

402. <span id="志第十_音乐三-402"></span>
送神：

403. <span id="志第十_音乐三-403"></span>
告祥式就，酬功载毕。亲地尊天，礼文经术。贶征令序，福流初日。神驭爰归，祠官其出。

404. <span id="志第十_音乐三-404"></span>
享先农乐章贞观中褚亮等作

405. <span id="志第十_音乐三-405"></span>
迎神用《咸和》：

406. <span id="志第十_音乐三-406"></span>
粒食伊始，农之所先。古今攸赖，是曰人天。耕斯帝藉，播厥公田。式崇明祀，神其福焉。

407. <span id="志第十_音乐三-407"></span>
皇帝行用《太和》词同冬至圆丘。

408. <span id="志第十_音乐三-408"></span>
登歌奠玉帛用《肃和》：

409. <span id="志第十_音乐三-409"></span>
尊彝既列，瑚簋有荐。歌工载登，币礼斯奠。肃肃享祀，颙颙缨弁。神之听之，福流寰县。

410. <span id="志第十_音乐三-410"></span>
迎俎用《雍和》：

411. <span id="志第十_音乐三-411"></span>
前夕亲牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。

412. <span id="志第十_音乐三-412"></span>
皇帝酌献饮福用《寿和》词同冬至圆丘。

413. <span id="志第十_音乐三-413"></span>
送文舞出迎武舞入用《舒和》：羽龠低昂文缀已，干戚蹈厉武行初。望岁祈农神所听，延祥介福岂云虚。

414. <span id="志第十_音乐三-414"></span>
武舞用《凯安》词同冬至圆丘。

415. <span id="志第十_音乐三-415"></span>
送神用《承和》：

416. <span id="志第十_音乐三-416"></span>
又享先农乐章一首太乐旧有此词，不详所起。

417. <span id="志第十_音乐三-417"></span>
送神用《承和》：

418. <span id="志第十_音乐三-418"></span>
三推礼就，万庾祈凝。夤宾志远，藨濆惟兴。降歆肃荐，垂祐祗膺。送神有乐，神其上升。

419. <span id="志第十_音乐三-419"></span>
享先蚕乐章五首显庆中，皇后亲蚕，奉敕内出此词。

420. <span id="志第十_音乐三-420"></span>
迎神用《永和》亦曰《顺德》：芳春开令序，韶苑暢和风。惟灵申广祐，利物表神功。绮会周天宇，黼黻藻寰中。庶几承庆节，歆奠下帷宫。

421. <span id="志第十_音乐三-421"></span>
皇后升坛用《肃和》：

422. <span id="志第十_音乐三-422"></span>
明灵光至德，深功掩百神。祥源应节启，福绪逐年新。万宇承恩覆，七庙伫恭禋。于兹申至恳，方期远庆臻。

423. <span id="志第十_音乐三-423"></span>
登歌奠币用《展敬》：

424. <span id="志第十_音乐三-424"></span>
霞庄列宝卫，云集动和声。金卮荐绮席，玉币委芳庭。因心罄丹款，先己励苍生。所冀延明福，于兹享至诚。

425. <span id="志第十_音乐三-425"></span>
迎俎用《洁诚》：

426. <span id="志第十_音乐三-426"></span>
桂筵开玉俎，兰圃荐琼芳。八音调凤律，三献奉鸾觞。洁粢申大享，庭宇冀降祥。神其覃有庆，锡福永无疆。

427. <span id="志第十_音乐三-427"></span>
饮福送神用《昭庆》：

428. <span id="志第十_音乐三-428"></span>
仙坛礼既毕，神驾俨将升。伫属深祥启，方期庶绩凝。虔诚资宇内，务本勖黎蒸。灵心昭备享，率土洽休征。

429. <span id="志第十_音乐三-429"></span>
皇太子亲释奠乐章五首

430. <span id="志第十_音乐三-430"></span>
迎神用承和亦曰《宣和》：

431. <span id="志第十_音乐三-431"></span>
圣道日用，神机不测。金石以陈，弦歌载陟。爰释其菜，匪馨于稷。来顾来享，是宗是极。

432. <span id="志第十_音乐三-432"></span>
皇太子行用《承和》：

433. <span id="志第十_音乐三-433"></span>
万国以贞光上嗣，三善茂德表重轮。视膳寝门遵要道，高辟崇贤引正人。

434. <span id="志第十_音乐三-434"></span>
登歌奠币用《肃和》：

435. <span id="志第十_音乐三-435"></span>
粤惟上圣，有纵自天。旁周万物，俯应千年。旧章允著，嘉贽孔虔。王化兹首，儒风是宣。

436. <span id="志第十_音乐三-436"></span>
迎俎用《雍和》：

437. <span id="志第十_音乐三-437"></span>
堂献瑶篚，庭敷璆县。礼备其容，乐和其变。肃肃亲享，雍雍执奠。明礼惟馨，苹蘩可荐。

438. <span id="志第十_音乐三-438"></span>
送文舞出迎武舞入用《舒和》：隼集龟开昭圣列，龙蹲凤歭肃神仪。尊儒敬业宏图阐，纬武经文盛德施。

439. <span id="志第十_音乐三-439"></span>
武舞用《凯安》词同冬至圆丘。

440. <span id="志第十_音乐三-440"></span>
送神用《承和》词同迎神：

441. <span id="志第十_音乐三-441"></span>
又享孔庙乐章二首太乐旧有此词，不详所起。

442. <span id="志第十_音乐三-442"></span>
迎神：

443. <span id="志第十_音乐三-443"></span>
通吴表圣，问老探贞。三千弟子，五百贤人。亿龄规法，万载祠禋。洁诚以祭，奏乐迎神。

444. <span id="志第十_音乐三-444"></span>
送神：

445. <span id="志第十_音乐三-445"></span>
醴溢牺象，羞陈俎豆。鲁壁类闻，泗川如觏。里校覃福，胄筵承祐。雅乐清音，送神其奏。

446. <span id="志第十_音乐三-446"></span>
享龙池乐章十首

447. <span id="志第十_音乐三-447"></span>
第一章紫微令姚崇作也：

448. <span id="志第十_音乐三-448"></span>
恭闻帝里生灵沼，应报明君鼎业新。既叶翠泉光宝命，还符白水出真人。此时舜海潜龙跃，北地尧河带马巡。独有前池一小雁，叨承旧惠入天津。

449. <span id="志第十_音乐三-449"></span>
第二章左拾遗蔡孚作：

450. <span id="志第十_音乐三-450"></span>
帝宅王家大道边，神马龙龟涌圣泉。昔日昔时经此地，看来看去渐成川。歌台舞榭宜正月，柳岸梅洲胜往年。莫言波上春云少，只为从龙直上天。

451. <span id="志第十_音乐三-451"></span>
第三章太府少卿沈佺期作：

452. <span id="志第十_音乐三-452"></span>
龙池跃龙龙已飞，龙德先天天不违。池开天汉分黄道，龙向天门入紫微。邸第楼台多气色，君王凫雁有光辉。为报寰中百川水，来朝上地莫东归。

453. <span id="志第十_音乐三-453"></span>
第四章黄门侍郎卢怀慎作：

454. <span id="志第十_音乐三-454"></span>
代邸东南龙跃泉，清漪碧浪远浮天。楼台影就波中出，日月光疑镜里悬。雁沼回流成舜海，龟书荐祉应尧年。大川既济惭为楫，报德空思奉细涓。

455. <span id="志第十_音乐三-455"></span>
第五章殿中监姜皎作：

456. <span id="志第十_音乐三-456"></span>
龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。愿以飘飖五云影，从来从去九天间。

457. <span id="志第十_音乐三-457"></span>
第六章吏部尚书崔日用作：

458. <span id="志第十_音乐三-458"></span>
龙兴白水汉兴符，圣主时乘运斗枢。岸上裛茸五花树，波中的皪千金珠。操环昔闻迎夏启，发匣先来瑞有虞。风色云光随隐见，亦云神化象江湖。

459. <span id="志第十_音乐三-459"></span>
第七章紫微侍郎苏颋作：

460. <span id="志第十_音乐三-460"></span>
西京凤邸跃龙泉，佳气休光钟在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。

461. <span id="志第十_音乐三-461"></span>
第八章黄门侍郎李乂作：

462. <span id="志第十_音乐三-462"></span>
星分邑里四人居，水洊源流万顷馀。魏国君王称象处，晋家籓邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。

463. <span id="志第十_音乐三-463"></span>
第九章工部侍郎姜晞作：

464. <span id="志第十_音乐三-464"></span>
灵沼萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初开更有仙。欲化帝图从此受，正同河变一千年。

465. <span id="志第十_音乐三-465"></span>
第十章兵部郎中裴璀作：

466. <span id="志第十_音乐三-466"></span>
乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
