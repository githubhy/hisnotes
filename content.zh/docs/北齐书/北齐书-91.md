---
weight: 92
title: 暴显 皮景和 鲜于世荣 綦连猛 元景安 独孤永业 傅伏 高保宁
---

# 暴显 皮景和 鲜于世荣 綦连猛 元景安 独孤永业 傅伏 高保宁

1. <span id="暴显_皮景和_鲜于世荣_綦连猛_元景安_独孤永业_傅伏_高保宁-1"></span>
暴显，字思祖，魏郡斥邱人也。祖喟，魏琅邪太守、朔州刺史，因家边朔。

2. <span id="暴显_皮景和_鲜于世荣_綦连猛_元景安_独孤永业_傅伏_高保宁-2"></span>
父诞，魏恒州刺史、左卫将军，乐安公。显幼时，见一沙门指之曰：“此郎子有好相表，大必为良将，贵极人臣。”语终失僧，莫知所去。

3. <span id="暴显_皮景和_鲜于世荣_綦连猛_元景安_独孤永业_傅伏_高保宁-3"></span>
显少经军旅，善于骑射，曾从魏孝庄帝出猎，一日之中，手获禽兽七十三。

4. <span id="暴显_皮景和_鲜于世荣_綦连猛_元景安_独孤永业_傅伏_高保宁-4"></span>
孝昌二年，除羽林监。中兴元年，除襄威将军、晋州车骑府长史。后从高祖于信都举义，授中坚将军、散骑侍郎、帐内大都督，加安东将军、银青光禄大夫，屯留县开国侯。天平二年，除渤海郡守。元象元年，除云州大中正，兼武卫将军，加镇东将军。二年，除北徐州刺史、当州大都督。从高祖与西师战于邙山，高祖令显守河桥镇，据中氵单城。武定二年，除征南将军、广州刺史。侯景反于河南，为景所攻，显率左右二十馀骑突出贼营，拔难归国。时高岳、慕容绍宗等讨景，即配显士马，随岳等破景于涡阳。武定六年，拜太府卿。从世宗平王思政于颍川，授颍州刺史。七年，转郑州刺史。八年，加骠骑将军，进侯为公，通前食邑一千三百户。天保元年，加卫大将军，刺史如故。三年，与清河王高岳袭历阳，取之。

5. <span id="暴显_皮景和_鲜于世荣_綦连猛_元景安_独孤永业_傅伏_高保宁-5"></span>
为赃货，解郑州，大理禁止。处断未讫，为合肥被围，遣与步汗萨、慕容俨等同攻梁北徐州。擒刺史王强。与梁秦州刺史严超达战于泾城，破之。五年，授仪同三司。其年，又与高岳南临汉水，攻下梁西楚州，获刺史许法光。于时梁将萧循与侯瑱等围慕容俨于郢州，复以显为水军大都督，从摄口入江救之。师还，加开府仪同三司，赏帛五百匹。十年，食幽州范阳郡干。乾明元年，除车骑大将军。

6. <span id="暴显_皮景和_鲜于世荣_綦连猛_元景安_独孤永业_傅伏_高保宁-6"></span>
皇建元年，转封乐安郡开国公。二年，除赵州刺史。河清元年，迁洛州刺史。二年，复除朔州刺史，秩满归。天统元年，加特进、骠骑大将军，封定阳王。四年卒，年六十六。

7. <span id="暴显_皮景和_鲜于世荣_綦连猛_元景安_独孤永业_傅伏_高保宁-7"></span>
皮景和，琅邪下邳人也。父庆宾，魏淮南王开府中兵参军事。正光中，因使怀朔，遇世乱，因家广宁之石门县。景和少通敏，善骑射。初以亲信事高祖，后补亲信副都督。武定二年，征步落稽。世宗疑贼有伏兵，令景和将五六骑深入一谷中，值贼百馀人，便共格战，景和射数十人，莫不应弦而倒。高祖尝令景和射一野豕，一箭而获之，深见嗟赏，除库直正都督。天保初，授假节、通州刺史，封永宁县开国子。后从袭库莫奚，加左右大都督。又从度黄龙，征契丹，定稽胡。

8. <span id="暴显_皮景和_鲜于世荣_綦连猛_元景安_独孤永业_傅伏_高保宁-8"></span>
寻从讨茹茹主庵罗辰于陉北，又从平茹茹馀烬。景和趫捷，有武用，每有战功。

9. <span id="暴显_皮景和_鲜于世荣_綦连猛_元景安_独孤永业_傅伏_高保宁-9"></span>
十年，食安乐郡干。乾明元年，除武卫将军，兼给事黄门侍郎。肃宗作相，以本官摄大丞相府从事中郎。大宁元年，除仪同三司、散骑常侍、武卫大将军，寻加开府。二年，出为梁州刺史。三年，突厥围逼晋阳，令景和驰驿赴京，督领后军赴并州，未到间，贼已退。仍除领左右大将军，食齐郡干，又除并省五兵尚书。

10. <span id="暴显_皮景和_鲜于世荣_綦连猛_元景安_独孤永业_傅伏_高保宁-10"></span>
天统元年，迁殿中尚书。二年，除侍中。

11. <span id="暴显_皮景和_鲜于世荣_綦连猛_元景安_独孤永业_傅伏_高保宁-11"></span>
景和于武职之中，兼长吏事，又性识均平，故频有美授。周通好之后，冠盖往来，常令景和对接，每与使人同射，百发百中，甚见推重。武平中，诏狱多令中黄门等监治，恒令景和按覆，据理执正，由是过无枉滥。

12. <span id="暴显_皮景和_鲜于世荣_綦连猛_元景安_独孤永业_傅伏_高保宁-12"></span>
后除特进、中领军，封广汉郡开国公。又随斛律光率众西讨，克姚襄、白亭二城，别封永宁郡开国公。又除领军将军。又从军拔宜阳城，封开封郡开国公。

13. <span id="暴显_皮景和_鲜于世荣_綦连猛_元景安_独孤永业_傅伏_高保宁-13"></span>
琅邪王之杀和士开也，兵指西阙，内外惶惑，莫知所为。景和请后主出千秋门自号令。事平，除尚书右仆射、赵州刺史。寻迁河南行台尚书右仆射、洛州刺史。

14. <span id="暴显_皮景和_鲜于世荣_綦连猛_元景安_独孤永业_傅伏_高保宁-14"></span>
陈将吴明彻寇淮南，令景和率众拒之，除领军大将军，封文城郡王，转食高阳郡干。军至柤口，值土人陈喧等作乱，景和平之。又有阳平人郑子饶，诈依佛道，设斋会，用米面不多，供赡甚广，密从地藏渐出饼饭，愚人以为神力，见信于魏、卫之间。将为逆乱，谋泄，掩讨漏逸。乃潜渡河，聚众数千，自号长乐王，已破乘氏县，又欲袭西兖州城。景和自南兖州遣骑数百击破之，斩首二千馀级，生擒子饶，送京师烹之。及吴明彻围寿阳，敕令景和与贺拔伏恩等赴救。景和以尉破胡军始丧败，怯懦不敢进，顿兵淮口，频有敕使催捉，然始渡淮。属寿阳已陷，狼狈北还，器械军资，大致遗失。陈将萧摩诃率步骑于淮北仓陵城截之，景和得整旅逆战，摩诃退归。是时拒吴明彻者多致倾覆，唯景和全军而还，由是获赏，除尚书令，别封西河郡开国公，赐钱二十万，酒米十车。时陈人声将渡淮，令景和停军西兖州，为拒守节度。武平六年病卒，年五十五。赠侍中、使持节、都督定恒朔幽定平六州诸军事、太尉公、录尚书事、定州刺史。

15. <span id="暴显_皮景和_鲜于世荣_綦连猛_元景安_独孤永业_傅伏_高保宁-15"></span>
长子信，机悟有风神，微涉书传。武平末，开府仪同三司、武卫将军，于勋贵子弟之中，称其识鉴。于并州降周军，授上开府、军正大夫。隋开皇中，卒于洮州刺史。

16. <span id="暴显_皮景和_鲜于世荣_綦连猛_元景安_独孤永业_傅伏_高保宁-16"></span>
少子宿达，武平末太子斋帅，有才藻检行。开皇中，通事舍人。丁母忧，起复，将赴京，辞灵恸哭而绝，久而获苏，不能下食，三日致死。

17. <span id="暴显_皮景和_鲜于世荣_綦连猛_元景安_独孤永业_傅伏_高保宁-17"></span>
鲜于世荣，渔阳人也。父宝业，怀朔镇将，武平初，赠仪同三司、祠部尚书、朔州刺史。世荣少而沉敏，有器干。兴和二年，为高祖亲信副都督，稍迁平西将军、赐爵石门县子。后频从显祖讨茹茹，破稽胡。又从高岳平郢州，除持节、河州刺史，食朝歌县干。寻为肃宗丞相府谘议参军。皇建中，除仪同三司、武卫将军。天统二年，加开府，又除郑州刺史。武平中，以平信州贼，除领军将军，转食上党郡干。从平高思好，封义阳王。七年，后主幸晋阳，令世荣以本官判尚书右仆射事，贰北平王北宫留后。寻有敕令与吏部尚书袁聿修在尚书省检试举人。

18. <span id="暴显_皮景和_鲜于世荣_綦连猛_元景安_独孤永业_傅伏_高保宁-18"></span>
为乘马至云龙门外入省北门，为宪司举奏免官。后主围平阳，除世荣领军将军。

19. <span id="暴显_皮景和_鲜于世荣_綦连猛_元景安_独孤永业_傅伏_高保宁-19"></span>
周师将入邺，除领军大将军、太子太傅，于城西拒战，败被擒，为周武所杀。世荣虽武人无文艺，以朝危政乱，每窃叹之。见征税无厌，赐与过度，发言叹惜。

20. <span id="暴显_皮景和_鲜于世荣_綦连猛_元景安_独孤永业_傅伏_高保宁-20"></span>
子子贞，武平末假仪同三司。

21. <span id="暴显_皮景和_鲜于世荣_綦连猛_元景安_独孤永业_傅伏_高保宁-21"></span>
綦连猛，字武儿，代人也。其先姬姓，六国末，避乱出塞，保祁连山，因以山为姓，北人语讹，故曰綦连氏。父元成，燕郡太守。猛少有志气，便习弓马。

22. <span id="暴显_皮景和_鲜于世荣_綦连猛_元景安_独孤永业_傅伏_高保宁-22"></span>
永安三年，尔朱荣征为亲信。至洛阳，荣被害，即从尔朱世隆出奔建州，仍从尔朱兆入洛。其年，又从兆讨纥豆陵步藩，补都督。普泰元年，加征虏将军、中散大夫。猛父母兄弟皆在山东，尔朱京缠欲投高祖，谓猛曰：“王以尔父兄皆在山东，每怀不信，尔若不走，今夜必当杀尔，可走去。”猛以素蒙兆恩，拒而不从。

23. <span id="暴显_皮景和_鲜于世荣_綦连猛_元景安_独孤永业_傅伏_高保宁-23"></span>
京缠曰：“我今亦欲去，尔从我不？”猛又不从。京缠乃举槊曰：“尔不从，我必刺尔。”猛乃从之。去城五十馀里，即背京缠复归尔朱。及兆败，乃归高祖。

24. <span id="暴显_皮景和_鲜于世荣_綦连猛_元景安_独孤永业_傅伏_高保宁-24"></span>
高祖问曰：“尔朱京缠将尔投我，尔中路背去何也？”猛乃具陈服事之理，不可贰心。高祖曰：“尔莫惧，服事人法须如此。”遂补都督。

25. <span id="暴显_皮景和_鲜于世荣_綦连猛_元景安_独孤永业_傅伏_高保宁-25"></span>
步落稽等起逆，在覆釜山，使猛讨之，大捷，特被赏赍。元象元年，从高祖向河阳，与周文帝战于邙山。二年，除平东将军、中散大夫。其年，又转中外府帐内都督，赏邙山之功，封广兴县开国君。

26. <span id="暴显_皮景和_鲜于世荣_綦连猛_元景安_独孤永业_傅伏_高保宁-26"></span>
五年，梁使来聘，云有武艺，求访北人，欲与相角。世宗遣猛就馆接之，双带两鞬，左右驰射。兼共试力，挽强，梁人引弓两张，力皆三石，猛遂并取四张，叠而挽之，过度。梁人嗟服之。

27. <span id="暴显_皮景和_鲜于世荣_綦连猛_元景安_独孤永业_傅伏_高保宁-27"></span>
其年，除抚军将军，别封石城县开国子，食肆州平寇县干。天保元年，除都督、东秦州刺史，别封雍州京兆郡覆城县开国男。从显祖讨契丹，大获户口。又随斛律敦北征茹茹，敦令猛轻将百骑深入觇候。还至白道，与军相会，因此追蹑，遂大破之。赉帛三百段。七年，除武卫将军、仪同三司。九年，转武卫大将军。

28. <span id="暴显_皮景和_鲜于世荣_綦连猛_元景安_独孤永业_傅伏_高保宁-28"></span>
乾明初，加车骑大将军。皇建元年，封石城郡开国伯，寻进爵为君。二年，除领左右大将军，从肃宗讨奚贼，大捷，获马二千匹，牛羊三万头。河清二年，加开府。突厥侵逼晋阳，敕猛将三百骑觇贼远近。行至城北十五里，遇贼前锋，以敌众多，遂渐退避。贼中有一骁将，超出来斗。猛遥见之，即亦挺身独出，与其相对。俯仰之间，刺贼落马，因即斩之。三年，别封武安县开国君，加骠骑大将军。

29. <span id="暴显_皮景和_鲜于世荣_綦连猛_元景安_独孤永业_傅伏_高保宁-29"></span>
天统元年，迁右卫大将军，乃奉世祖敕，恒令在嗣主左右，兼知内外机要之事。

30. <span id="暴显_皮景和_鲜于世荣_綦连猛_元景安_独孤永业_傅伏_高保宁-30"></span>
三年，除中领军。四年，转领军将军，别封义宁县开国君。五年，除并省尚书左仆射，馀如故。除并省尚书令、领军大将军，封山阳王。

31. <span id="暴显_皮景和_鲜于世荣_綦连猛_元景安_独孤永业_傅伏_高保宁-31"></span>
猛自和士开死后，渐预朝政，疑议与夺，咸亦咨禀。赵彦深以猛武将之中颇疾奸佞，言议时有可采，故引知机事。祖珽既出彦深，以猛为赵之党与，乃除光州刺史。已发至牛兰，忽有人告和士开被害日猛亦知情，遂被追止。还，入内禁留，簿录家口。寻见释，削王爵，止以开府赴州。在任宽惠清慎，吏民称之。淮阴王阿那肱与猛有旧，每欲携引之，曾有敕征诣阙，似欲委寄。韩长鸾等沮难，复除胶州刺史。寻征还，令在南兖防捍。后主平阳败还，又征赴邺，除大将军。

32. <span id="暴显_皮景和_鲜于世荣_綦连猛_元景安_独孤永业_傅伏_高保宁-32"></span>
齐亡入周，寻卒。

33. <span id="暴显_皮景和_鲜于世荣_綦连猛_元景安_独孤永业_傅伏_高保宁-33"></span>
元景安，魏昭成五世孙也。高祖虔，魏陈留王。父永，少为奉朝请。自积射将军为元天穆荐之于尔朱荣，参立孝庄之谋，赐爵代郡公。加将军、太中大夫、二夏、幽三州行台左丞，持节招纳降户四千馀家。荣又启封永朝那县子，邑三百户，持节南幽州刺史，假抚军将军。天平初，高祖以为行台左丞，寻除颍州刺史，又为北扬州刺史。天保中，征拜大司农卿，迁银青光禄大夫，依例降爵为乾乡男。

34. <span id="暴显_皮景和_鲜于世荣_綦连猛_元景安_独孤永业_傅伏_高保宁-34"></span>
大宁二年，迁金紫光禄大夫。

35. <span id="暴显_皮景和_鲜于世荣_綦连猛_元景安_独孤永业_傅伏_高保宁-35"></span>
景安沉敏有干局，少工骑射，善于事人。释褐尔朱荣大将军府长流参军，加宁远将军，又转荣大丞相府长流参军。高祖平洛阳，领军娄昭荐补京畿都督，父永启回代郡公授之，加前将军、太中大夫。随武帝西入。天平末，大军西讨，景安临阵自归，高祖嘉之，即补都督。兴和中，转领亲信都督。邙山之役，力战有功，赐爵西华县都乡男，代郡公如故。世宗入朝，景安随从在邺。于时江南款附，朝贡相寻，景安妙闲驰骋，雅有容则，每梁使至，恒令与斛律光、皮景和等对客骑射，见者称善。世宗嗣事，启减国封分锡将士，封石保县开国子，邑三百户，加安西将军。又授通州刺史，加镇西将军，转子为伯，增邑通前六百户，馀如故。

36. <span id="暴显_皮景和_鲜于世荣_綦连猛_元景安_独孤永业_傅伏_高保宁-36"></span>
天保初，加征西将军，别封兴势县开国伯，带定襄县令，赐姓高氏。三年，从破库莫奚于代川，转领左右大都督，馀官并如故。四年，从讨契丹于黄龙，领北平太守。后频从驾再破茹茹，迁武卫大将军，又转领左右大将军，兼七兵尚书。

37. <span id="暴显_皮景和_鲜于世荣_綦连猛_元景安_独孤永业_傅伏_高保宁-37"></span>
时初筑长城，镇戍未立，突厥强盛，虑或侵边，仍诏景安与诸军缘塞以备守。

38. <span id="暴显_皮景和_鲜于世荣_綦连猛_元景安_独孤永业_傅伏_高保宁-38"></span>
督领既多，且所部军人富于财物，遂贿货公行。显祖闻之，遣使推检，同行诸人赃污狼藉，唯景安纤毫无犯。帝深嘉叹，乃诏有司以所聚敛赃绢伍百匹赐之，以彰清节。

39. <span id="暴显_皮景和_鲜于世荣_綦连猛_元景安_独孤永业_傅伏_高保宁-39"></span>
又转都官尚书，加仪同三司，食高平郡干，又拜仪同三司。乾明元年，转七兵尚书，加车骑大将军。皇建元年，又兼侍中，驰驿诣邺，慰劳百司，巡省风俗。

40. <span id="暴显_皮景和_鲜于世荣_綦连猛_元景安_独孤永业_傅伏_高保宁-40"></span>
肃宗曾与群臣于西园宴射，文武预者二百馀人。设侯去堂百四十馀步，中的者赐与良马及金玉锦彩等。有一人射中兽头，去鼻寸馀。唯景安最后有一矢未发，帝令景安解之，景安徐整容仪，操弓引满，正中兽鼻。帝嗟赏称善，特赉马两匹，玉帛杂物又加常等。

41. <span id="暴显_皮景和_鲜于世荣_綦连猛_元景安_独孤永业_傅伏_高保宁-41"></span>
大宁元年，加开府。二年，转右卫将军，寻转右卫大将军。天统初，判并省尚书右仆射，寻出为徐州刺史。四年，除豫州道行台仆射、豫州刺史，加开府仪同三司。武平三年，进授行台尚书令，刺史如故，封历阳郡王。景安之在边州，邻接他境，绥和边鄙，不相侵暴，人物安之。又管内蛮多华少，景安被以威恩，咸得宁辑，比至武平末，招慰生蛮输租赋者数万户。六年，征拜领军大将军。入周，以大将军、大义郡开国公率众讨稽胡，战没。子仁，武平末仪同三司、武卫，隋骠骑将军。卒于丹阳太守。

42. <span id="暴显_皮景和_鲜于世荣_綦连猛_元景安_独孤永业_傅伏_高保宁-42"></span>
初，永兄祚袭爵陈留王，祚卒，子景皓嗣。天保时，诸元帝室亲近者多被诛戮。疏宗如景安之徒议欲请姓高氏，景皓云：“岂得弃本宗，逐他姓，大丈夫宁可玉碎，不能瓦全！”景安遂以此言白显祖，乃收景皓诛之，家属徙彭城。由是景安独赐姓高氏，自外听从本姓。

43. <span id="暴显_皮景和_鲜于世荣_綦连猛_元景安_独孤永业_傅伏_高保宁-43"></span>
永弟种子豫，字景豫，美姿仪，有器干。永安中，羽林监。元颢入洛，以守河内功，赐爵永安君。后为濮阳郡守。魏彭城王韶引为开府谘议参军，韶出镇定州，启为定州司马。及景安告景皓慢言，引豫言相应和。豫占云：“尔时以衣袖掩景皓口，云‘兄莫妄言’”。及问景皓，与豫所列符同，获免。自外同闻语者数人，皆流配远方。豫卒于徐州刺史。

44. <span id="暴显_皮景和_鲜于世荣_綦连猛_元景安_独孤永业_傅伏_高保宁-44"></span>
独孤永业，字世基，本姓刘，中山人。母改适独孤氏，永业幼孤，随母为独孤家所育养，遂从其姓焉。止于军士之中，有才干，便弓马。被简擢补定州六州都督，宿卫晋阳。或称其有识用者，世宗与语悦之，超授中外府外兵参军。天保初，除中书舍人，豫州司马。永业解书计，善歌舞，甚为显祖所知。乾明初，出为河阳行台右丞，迁洛州刺史，又转左丞，刺史如故，加散骑常侍。宜阳深在敌境，周人于黑涧筑城戍以断粮道，永业亦筑镇以抗之。治边甚有威信，迁行台尚书。至河清三年，周人寇洛州，永业恐刺史段思文不能自固，驰入金墉助守。周人为土山地道，晓夕攻战，经三旬，大军至，寇乃退。永业久在河南，善于招抚，归降者万计。选其二百人为爪牙，每先锋以寡敌众，周人惮之。加仪同三司，赏赐甚厚。性鲠直，不交权势。斛律光求二婢弗得，毁之于朝廷。河清末，征为太仆卿，以乞伏贵和代之，于是四境蹙弱，河洛人情骚动。

45. <span id="暴显_皮景和_鲜于世荣_綦连猛_元景安_独孤永业_傅伏_高保宁-45"></span>
武平三年，遣永业取斛律丰洛，因以为北道行台仆射、幽州刺史。寻征为领军将军。河洛民庶，多思永业，朝廷又以疆埸不安，除永业河阳道行台仆射、洛州刺史。周武帝亲攻金墉，永业出兵御之。问曰：“是何达官，作何行动？”周人曰：“至尊自来，主人何不出看客。”永业曰：“客行忽速，是故不出。”乃通夜办马槽二千。周人闻之，以为大军将至，乃解围去。永业进位开府，封临川王。有甲士三万，初闻晋州败，请出兵北讨，奏寝不报，永业慨愤。又闻并州亦陷，为周将常山公所逼，乃使其子须达告降于周。周武授永业上柱国。宣政末，出为襄州总管。大象二年，为行军总管崔彦睦所杀。

46. <span id="暴显_皮景和_鲜于世荣_綦连猛_元景安_独孤永业_傅伏_高保宁-46"></span>
傅伏，太安人也。父元兴，仪同、北蔚州刺史。伏少从戎，以战功稍至开府、永桥领民大都督。周帝前攻河阴，伏自桥夜渡，入守中氵单城。南城陷，被围二旬不下。救兵至，周师还，伏谓行台乞伏贵和曰：“贼已疲弊，愿得精骑二千追击之，可捷也。”贵和弗许。武平六年，除东雍州刺史。会周兵来逼，伏出战，却之。周克晋州，执获行台尉相贵，以之招伏，伏不从。后主亲救晋州，以伏为行台右仆射。周军来掠，伏击走之。周克并州，遣韦孝宽与其子世宽来招伏曰：“并州已平，故遣公儿来报，便宜急下。”授上大将军、武乡郡开国公，即给告身，以金马瑙二酒钟为信。伏不受，谓孝宽曰：“事君有死无贰，此儿为臣不能竭忠，为子不能尽孝，人所仇疾，愿即斩之，以号令天下。”

47. <span id="暴显_皮景和_鲜于世荣_綦连猛_元景安_独孤永业_傅伏_高保宁-47"></span>
周帝自邺还至晋州，遣高阿那肱等百馀人临汾召伏。伏出军隔水相见，问至尊今在何处。阿那肱曰：“已被捉获，别路入关。”伏仰天大哭，率众入城，于听事前北面哀号良久，然后降。周帝见之曰：“何不早下？”伏流涕而对曰：“臣三世蒙齐家衣食，被任如此，革命不能自死，羞见天地。”周帝亲执其手曰：“为臣当若此。朕平齐国，唯见公一人。”乃自食一羊肋，以骨赐伏，曰：“骨亲肉疏，所以相付。”遂别引之与同食，令于侍伯邑宿卫，授上仪同，敕之曰：“若即与公高官，恐归投者心动，努力好行，无虑不富贵。”又问前救河阴得何官职。伏曰：“蒙一转，授特进，永昌郡开国公。”周帝谓后主曰：“朕前三年教习兵马，决意往取河阴，正为傅伏能守，城不可动，是以收军而退。公当时赏授何其薄也。”赐伏金酒卮。后以为岷州刺史，寻卒。

48. <span id="暴显_皮景和_鲜于世荣_綦连猛_元景安_独孤永业_傅伏_高保宁-48"></span>
齐军晋州败后，兵将罕有全节者。其杀身成仁者，有仪同叱干苟生，镇南兖州，周帝破邺，赦书至，苟生自缢死。

49. <span id="暴显_皮景和_鲜于世荣_綦连猛_元景安_独孤永业_傅伏_高保宁-49"></span>
又有开府、中侍中宦者田敬宣，本字鹏，蛮人也。年十四五，便好读书。既为阍寺，伺隙便周章询请，每至文林馆，气喘汗流，问书之外，不暇他语。及视古人节义事，未尝不感激沉吟。颜之推重其勤学，甚加开奖，后遂通显。后主之奔青州，遣其西出，参伺动静，为周军所获。问齐主何在，绐云已去。殴捶服之，每折一支，辞色愈厉，竟断四体而卒。

50. <span id="暴显_皮景和_鲜于世荣_綦连猛_元景安_独孤永业_傅伏_高保宁-50"></span>
又有雷显和，晋州败后，为建州道行台左仆射。周帝使其子招焉，显和禁其子而不受。闻邺城败，乃降。

51. <span id="暴显_皮景和_鲜于世荣_綦连猛_元景安_独孤永业_傅伏_高保宁-51"></span>
后主失并州，使开府纥奚永安告急于突厥他钵略可汗。及闻齐灭，他钵处永安于吐谷浑使下。永安抗言曰：“本国既败，永安岂惜贱命！欲闭气自绝，恐天下不知大齐有死节臣，唯乞一刀，以显示远近。”他钵嘉其壮烈，赠马七十匹而归。

52. <span id="暴显_皮景和_鲜于世荣_綦连猛_元景安_独孤永业_傅伏_高保宁-52"></span>
高保宁，代人也，不知其所从来。武平末，为营州刺史，镇黄龙，夷夏重其威信。周师将至邺，幽州行台潘子晃下黄龙兵，保宁率骁锐并契丹、靺羯万馀骑将赴救。至北平，知子晃已发蓟，又闻邺都不守，便归营。周帝遣使招慰，不受敕书。范阳王绍义在突厥中，上表劝进，范阳署保宁为丞相。及卢昌期据范阳城起兵，保宁引绍义集夷夏兵数万骑来救之。至潞河，知周将宇文神举已屠范阳，还据黄龙，竟不臣周。

53. <span id="暴显_皮景和_鲜于世荣_綦连猛_元景安_独孤永业_傅伏_高保宁-53"></span>
史臣曰：皮景和等爰自霸基，策名戎幕，间关夷险，迄于末运，位高任重，咸遂本诚，亦各遇其时也。傅伏之徒，俱表忠节，不然则丹青简册安可贵乎？

54. <span id="暴显_皮景和_鲜于世荣_綦连猛_元景安_独孤永业_傅伏_高保宁-54"></span>
赞曰：唯此诸将，荣名是保，不愆不忘，以斯终老。傅子之辈，逢兹不造，未遇烈风，谁知劲草。
