---
weight: 27
title: 卷二十六·魏书二十六·满田牵郭传第二十六
---

# 卷二十六·魏书二十六·满田牵郭传第二十六

1. <span id="卷二十六·魏书二十六·满田牵郭传第二十六-1"></span>
魏书二十六满田牵郭传第二十六
三国志二十六

2. <span id="卷二十六·魏书二十六·满田牵郭传第二十六-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：eaglefly213</span>
<span class="c1">复校：擎骥</span>

## 满宠

1. <span id="卷二十六·魏书二十六·满田牵郭传第二十六-满宠-1"></span>
满宠字伯宁，山阳昌邑人也。
<span class="c1">◎《郡国志》：兖州山阳郡邑。◎《一统志》：昌邑故城，今山东济宁州金乡县西北四十里。</span>
年十八，为郡督邮。
<span class="c1">◎范《书·党锢传》：张俭为山阳郡督邮。</span>
时郡内李朔等各拥部曲，害于平民，太守使宠纠焉。朔等请罪，不复钞略。守高平令。
<span class="c1">◎《郡国志》：山阳郡高平。◎《一统志》：高平故城，今山东兖州府邹县西南。</span>
县人张苞为郡督邮，贪秽受取，干乱吏政。宠因其来在传舍，率吏卒出收之，诘责所犯，即日考竟，遂弃官归。

2. <span id="卷二十六·魏书二十六·满田牵郭传第二十六-满宠-2"></span>
太祖临兖州，辟为从事。及为大将军，辟署西曹属，为许令。时曹洪宗室亲贵，
<span class="c1">时为建安初元，魏武以司空行车骑将军事，不应有宗室之称。《通鉴》书“操从弟洪”。</span>
有宾客在界，
<span class="c1">在许县界。</span>
数犯法，宠收治之。洪书报宠，
<span class="c1">◎胡三省曰：○报，告也。○《前汉书》：霍显曰：“少夫幸报我以事。”</span>
宠不听。洪白太祖，太祖召许主者。
<span class="c1">◎胡三省曰：主者，许县主吏也。</span>
宠知将欲原，乃速杀之。太祖喜曰：“当事不当尔邪？”
<span class="c1">宋本、元本“尔”作“耳”，误。</span>
故太尉杨彪收付县狱，
<span class="c1">◎范《书·杨彪传》：操托彪与袁术婚姻，诬以欲图废立，奏收下狱，劾以大逆。</span>
尚书令荀彧、少府孔融等并属宠：“但当受辞，勿加考掠。”宠一无所报，考（訉）[讯]如法。数日，求见太祖，言之曰：“杨彪考（訉）[讯]无他辞语。当杀者宜先彰其罪；此人有名海内，若罪不明，必大失民望，窃为明公惜之。”太祖即日赦出彪。
<span class="c1">◎范《书·杨彪传》：将作大匠孔融闻之，不及朝服，往见操曰：“杨公四世清德，海内所瞻。《周书》：‘父子兄弟，罪不相及。’况以袁氏归罪杨公。今横杀无辜，海内观听，谁不解体！孔融鲁国男子，明日便当拂衣而去，不复朝矣。”操不得已，遂理出彪。</span>
初，彧、融闻考掠彪，皆怒，及因此得了，更善宠。
<span class="c1">◎臣松之以为：杨公积德之门，身为名臣，纵有愆负，犹宜保祐，况淫刑所滥，而可加其楚掠乎？若理应考讯，荀、孔二贤岂其妄有相请属哉？宠以此为能，酷吏之用心耳。虽有后善，何解前虐？
<span class="c2">◎何焯曰：世期此论无异于孙氏之责高文惠也。◎李光地曰：此松之迂论也。以操之猜很，若闻宽讯，其死杨公必矣。</span>
</span>

3. <span id="卷二十六·魏书二十六·满田牵郭传第二十六-满宠-3"></span>
时袁绍盛于河朔，而汝南绍之本郡，门生宾客布在诸县，拥兵拒守。太祖忧之，以宠为汝南太守。宠募其服从者五百人，率攻下二十余壁，诱其未降渠帅，于坐上杀十余人，一时皆平。得户二万，兵二千人，令就田业。

4. <span id="卷二十六·魏书二十六·满田牵郭传第二十六-满宠-4"></span>
建安十三年，从太祖征荆州。大军还，留宠行奋威将军，
<span class="c1">◎《宋书·百官志》：奋威将军，前汉世任千秋为之。</span>
屯当阳。
<span class="c1">◎《郡国志》：荆州南郡当阳。◎《一统志》：当阳故城，今湖北荆门州当阳县东一百四十里。</span>
孙权数扰东陲，复召宠还为汝南太守，赐爵关内侯。关羽围襄阳，宠助征南将军曹仁屯樊城拒之，而左将军于禁等军以霖雨水长为羽所没。羽急攻樊城，樊城得水，往往崩坏，众皆失色。或谓仁曰：“今日之危，非力所支。可及羽围未合，乘轻船夜走，虽失城，尚可全身。”宠曰：“山水速疾，冀其不久。闻羽遣别将已在郏下，
<span class="c1">◎胡三省曰：○郏县属颍川郡。○师古曰：郏，音夹。○《晋地理志》襄城郡复有郏县，盖东汉省而魏、晋复置县也。◎洪亮吉曰：郏，汉旧县，中兴后省，疑魏时复立。◎谢鍾英曰：王军摩陂，即御别将，时建安二十四年，是郏县为汉末所立，《晋志》改属襄城郡。◎《一统志》：郏县故城，今河南汝州郏县治。</span>
自许以南，百姓扰扰，
<span class="c1">◎《蜀志·关羽传》：梁、郏、陆浑群盗或遥受羽印号，为之支党。</span>
羽所以不敢遂进者，恐吾军掎其后耳。今若遁去，
<span class="c1">各本皆作“遁”，毛本作“遯”。</span>
洪河以南，非复国家有也；
<span class="c1">◎胡三省曰：洪河，大河也。</span>
君宜待之。”
<span class="c1">当日情势，许下已岌岌可危，宜魏武议徙许都以避其锐，非宠之镇定，殆矣。</span>
仁曰：“善。”宠乃沈白马，与军人盟誓。会徐晃等救至，宠力战有功，羽遂退。进封安昌亭侯。文帝即王位，迁扬武将军。破吴于江陵有功，更拜伏波将军，
<span class="c1">◎《宋书·百官志》：扬武将军，光武建武中以马成为之。伏波将军，汉武帝征南越始置此号，以路博德为之。◎赵一清曰：○《宋志》：荡寇将军，汉建安中满宠居之。○传盖失之。</span>
屯新野。
<span class="c1">◎《郡国志》：荆州南阳郡新野。◎三国魏因，改属义阳郡。◎《一统志》：新野故城，今河南南阳府新野县治南。</span>
大军南征，到精湖，
<span class="c1">精湖，详见《蒋济传》，为黄初六年事，此传误书在黄初三年之前，已先后倒置，又承上文“文帝即王位”而言，益觉界限不明。盖黄初初元，吴方称藩于魏，无大军南征之事。</span>
宠帅诸军在前，与贼隔水相对。宠敕诸将曰：“今夕风甚猛，贼必来烧军，
<span class="c1">《御览》卷三百三十“军”作“营”。</span>
宜为其备。”诸军皆警。夜半，贼果遣十部伏夜来烧，宠掩击破之，进封南乡侯。黄初三年，假宠节钺。五年，拜前将军。
<span class="c1">魏有前、后、左、右将军，见《宋志》。</span>
明帝即位，进封昌邑侯。
<span class="c1">封本县侯。</span>
太和二年，领豫州刺史。三年春，降人称吴大严，扬声欲诣江北猎，孙权欲自出。宠度其必袭西阳而为之备，权闻之，退还。
<span class="c1">◎此传满宠于太和二年领豫州刺史，与《贾逵传》不合。曹休进兵失利，宠上疏请备无彊口事，均在太和二年，此传云三年，亦误。今举证如下：按《贾逵传》 “太和二年，帝使逵督前将军满宠、东莞太守胡质等四军，从西阳直向东关”，是时逵为豫州刺史，以名刺史著称。《逵传》又明言“使逵督前将军满宠”，不言“豫州刺史满宠”也。《通鉴》“太和二年，前将军满宠上疏请备无疆口”，亦书“前将军”，不书“豫州刺史”，是宠领豫州刺史或在后也。又按《曹休传》、《贾逵传》均言休兵之败在太和二年，休死于是年九月，见《明帝纪》。休死宠代，亦当在是年，益证此传“三年”之误。◎赵一清曰：○《汉志》：江夏郡西阳。○《方舆纪要·七十六》：西阳城在黄州府东南百三十里，三国魏为重地。◎弼按：西阳戍在安庆府桐城县东北，见《方舆纪要》卷二十六，赵说非是。</span>
秋，使曹休从庐江南入合肥，令宠向夏口。宠上疏曰：“曹休虽明果而希用兵，今所从道，背湖旁江，易进难退，此兵之洼地也。
<span class="c1">◎《通鉴》“洼”作“絓”。◎胡注：○絓，古卖翻，罥也。言其地险，师行由之，为所罥挂，进退不可也。○《孙子·地形篇》曰：地形有通者，有挂者。我可以往，彼可以来，曰通。可以往，难以返，曰挂。</span>
若入无彊口，
<span class="c1">◎胡注：无彊口在夹石东南。◎《方舆纪要·二十六》：无彊口在桐城县夹石东南。◎姚范曰：无彊口即桐城之崇山镇。◎谢鍾英曰：今北峡关司东南。</span>
宜深为之备。”宠表未报，休遂深入。贼果从无强口断夹石，要休还路。
<span class="c1">◎沈钦韩曰：○《寰宇记》：南峡戍在舒州桐城县北四十七里。南峡山在庐州舒城县西南一百里，山有两峰夹道，故曰夹山。连峰夹嶂，绵亘甚远。○吴人断曹休归路，当在夹石戍西北也。满宠言“背湖傍江”，湖既是巢湖，在巢县西南十五里。盖无为镇本曰无彊，由濡须口以断夹石北也。◎谢鍾英曰：○《通释》：淮南有两峡石，在寿州淮水上者曰北峡石，在桐城者曰南峡石。南峡所以蔽皖也。○《方舆纪要》：桐城县北六十里。○《县志》：北峡关司两岩相夹如关，在桐城县北四十七里。○《一统志》：即古峡石。</span>
休战不利，退走。会朱灵等从后来断道，与贼相遇。贼惊走，休军乃得还。是岁休薨，宠以前将军代都督扬州诸军事。汝南兵民恋慕，大小相率，奔随道路，不可禁止。护军表上，欲杀其为首者。诏使宠将亲兵千人自随，其余一无所问。四年，拜宠征东将军。
<span class="c1">◎《宋志》引鱼豢曰：四征，魏武置，秩二千石。黄初中位次三公。</span>
其冬，孙权扬声欲至合肥，宠表召兖、豫诸军，皆集。贼寻退还，被诏罢兵。宠以为今贼大举而还，非本意也，此必欲伪退以罢吾兵，而倒还乘虚，掩不备也，表不罢兵。
<span class="c1">◎胡三省曰：上表言敌情，请不罢兵也。</span>
后十余日，权果更来，到合肥城，不克而还。其明年，吴将孙布遣人诣扬州求降，
<span class="c1">◎《通鉴》：太和五年冬十月，吴主使中郎将孙布诈降以诱扬州刺史王淩，吴主伏兵于阜陵以俟之。◎胡注：○阜陵县，汉属九江郡，魏改九江为淮南郡。○《晋志》曰：阜陵县，汉明帝时沦为麻湖。○麻湖，在今和州历阳县西三十里。</span>
辞云：“道远不能自致，乞兵见迎。”刺史王淩腾布书，
<span class="c1">腾，传也，上也。</span>
请兵马迎之。宠以为必诈，不与兵，而为淩作报书曰：“知识邪正，欲避祸就顺，去暴归道，甚相嘉尚。今欲遣兵相迎，然计兵少则不足相卫，多则事必远闻。且先密计以成本志，临时节度其宜。”宠会被书当入朝，敕留府长史：“若淩欲往迎，勿与兵也。”淩于后索兵不得，乃单遣一督将步骑七百人往迎之。布夜掩击，督将迸走，死伤过半。
<span class="c1">◎胡三省曰：迸，北孟翻。孙权自量其国势之力不足以毙魏，不过时于疆场之间设诈用奇，以诱敌人之来而陷之耳，非如孔明真有用蜀以争天下之心也。</span>
初，宠与淩共事不平，淩支党毁宠疲老悖谬，故明帝召之。既至，体气康强，见而遣还。
<span class="c1">◎《通鉴辑览》曰：王淩为布所愚，而满宠能察欺诈，才识相去奚啻倍蓰。幸因宠能预防，淩仅亡其一旅。魏明既遣宠还，而不能穷治淩之辜，何以警庸臣坏乃公事者！</span>
<span class="c1">◎《世语》曰：王淩表宠年过耽酒，不可居方任。
<span class="c2">方任，方面之任也。</span>
帝将召宠，给事中郭谋曰：“宠为汝南太守、豫州刺史二十余年，
<span class="c2">宠自建安初即为汝南太守，至太和五年移镇扬州，已三十余年矣。</span>
有勋方岳。
<span class="c2">◎胡三省曰：自魏武以下以督州为方岳之任，谓其职犹古之方伯岳牧也。</span>
及镇淮南，吴人惮之。若不如所表，将为所闚。可令还朝，问以方事以察之。”
<span class="c2">《通鉴》作“问以东方事以察之”。</span>
帝从之。宠既至，进见，饮酒至一石不乱。帝慰劳之，遣还。</span>
宠屡表求留，诏报曰：“昔廉颇强食，马援据鞍，今君未老而自谓已老，何与廉、马之相背邪？其思安边境，惠此中国。”

5. <span id="卷二十六·魏书二十六·满田牵郭传第二十六-满宠-5"></span>
明年，吴将陆逊向庐江，论者以为宜速赴之。宠曰：“庐江虽小，将劲兵精，守则经时。
<span class="c1">◎胡三省曰：谓陆逊若以兵围守，必经时而不能拔。</span>
又贼舍船二百里来，
<span class="c1">◎胡三省曰：句绝。舍，读曰捨。</span>
后尾空县，尚欲诱致，
<span class="c1">《通鉴》作“后尾空绝不来，尚欲诱敌”。</span>
今宜听其遂进，但恐走不可及耳。”整军趋扬宜口。
<span class="c1">◎胡三省曰：○魏庐江郡治阳泉县。○《续汉志》：阳泉县有阳泉湖，故阳泉乡也。汉灵帝封黄琬为侯国。○《水经注》：阳泉水受泱水东北流，迳阳泉县故城东，又西北入泱水，谓之阳泉口。◎赵一清曰：“扬”、“阳”古通，盖即此扬宜口。◎《一统志》：阳泉故城，在安徽颍州府霍丘县西。</span>
贼闻大兵东下，即夜遯。
<span class="c1">各本“遯”作“遁”。</span>
时权岁有来计。青龙元年，宠上疏曰：“合肥城南临江湖，北远寿春，
<span class="c1">◎胡三省曰：魏扬州治寿春，距合肥二百余里。</span>
贼攻围之，得据水为势；官兵救之，当先破贼大辈，
<span class="c1">辈，当作“军”。</span>
然后围乃得解。贼往甚易，而兵往救之甚难，宜移城内之兵，其西三十里，有奇险可依，更立城以固守，
<span class="c1">◎合肥新城，互见《武纪》建安十三年、《明纪》青龙二年。◎《通鉴地理通释》：淮水与肥水合，故曰合肥。◎洪亮吉曰：合肥，汉旧县，魏武置扬州刺史治此，后移寿春，有新旧二城。青龙元年，满宠表于旧县城西北三十里立新城。明年，吴主自将十万众至合肥新城，即此。◎谢鍾英曰：○《方舆纪要》：合肥故城，今庐州府治东北，一名金斗城，以合肥分野入斗度独多也。新城在府西三十里鸡鸣山北。◎胡三省曰：○《华夷对境图》：魏合肥新城，今为庐州谢步镇。◎弼按：○《一统志》：鸡鸣山在合肥县西北，亦名鸡鸣冈。○《方舆胜览》：鸡鸣山在县西北四十里，肥水所经，上有龙井。</span>
此为引贼平地而掎其归路，于计为便。”护军将军蒋济议，以为：“既示天下以弱，且望贼烟火而坏城，此为未攻而自拔。一至于此，劫略无限，必以淮北为守。”
<span class="c1">◎胡三省曰：济言望风移戍，吴必劫掠无限，将限淮以自守也。</span>
帝未许。宠重表曰：“孙子言： ‘兵者，诡道也。’故能而示之以弱不能，骄之以利，示之以慑。
<span class="c1">◎《通鉴》作“故能而示之不能，骄之以利，示之以慑”。◎胡注：○慑，惧也。○《孙子·计篇》云：兵者，诡道也。故能而示之不能，用而示之不用。○张预曰：实强而示之弱，实勇而示之怯。</span>
此为形实不必相应也。又曰‘善动敌者形之’。
<span class="c1">◎《孙子·势篇》云：故善动敌者，形之，敌必从之。◎曹公曰：见羸形也。◎杜牧曰：非止于羸弱也，言我强敌弱，则示以羸形，动之使来；我弱敌强，则示之以强形，动之使去。敌之动作皆须从我。</span>
今贼未至而移城却内，此所谓形而诱之也。引贼远水，
<span class="c1">毛本“水”作“来”，各本皆作“水”，《通鉴》同。</span>
择利而动，举得于外，则福生于内矣。”尚书赵咨以宠策为长，
<span class="c1">◎胡三省曰：赵咨盖必黄初初自吴使于魏者也。文帝重其辩给，遂臣于魏。◎赵一清曰：此别一赵咨，窃谓梅磵之说不然。
<span class="c2">梅磵，胡三省之号。</span>
◎侯康曰：此与黄初中自吴使魏之赵咨别为一人，胡身之合而为一，恐非是。</span>
诏遂报听。其年，权自出，欲围新城，
<span class="c1">◎新城，即合肥新城，合肥新城见前。◎《方舆纪要》卷二十六：新城在庐州府西三十里鸡鸣山北，故址犹存。山在府西四十里，肥水出于此。◎《括地志》云：合肥新城，据今城三十里，或目为界楼城，以在庐、寿二州间也。</span>
以其远水，积二十日不敢下船。
<span class="c1">◎胡三省曰：大船向岸，船高岸卑，故谓舍船就岸曰下船，以自船而下也。◎赵一清曰：不敢下船，是以舍船上岸为下船也。</span>
宠谓诸将曰：“权得吾移城，必于其众中有自大之言，今大举来欲要一切之功，虽不敢至，必当上岸耀兵以示有余。”乃潜遣步骑六千，伏肥城隐处以待之。
<span class="c1">各本“城”作“池”，《通鉴》作“水”。</span>
权果上岸耀兵，宠伏军卒起击之，斩首数百，或有赴水死者。明年，权自将号十万，至合肥新城。宠驰往赴，募壮士数十人，折松为炬，灌以麻油，从上风放火，烧贼攻具，射杀权弟子孙泰。贼于是引退。
<span class="c1">权自将号十万，岂壮士数十人所能击退？按《吴志·孙权传》“嘉禾三年，权率大众围合肥新城。是时蜀相诸葛亮围武功，权谓魏明帝不能远出，而帝自帅水军东征，权退还”，本志《明纪》“青龙二年七月，帝御龙舟东征，权遁走”，是权之引退实以魏明东来，出于意外，遂暂敛其锋。而是年葛相云亡，东西掎角之计不行，江、淮之间数年无事，而魏乃得专意于辽东。此当日情势，兵谋之大略也。</span>
三年春，权遣兵数千家佃于江北。至八月，宠以为田向收熟，男女布野，其屯卫兵去城远者数百里，可掩击也。遣长吏督二军
<span class="c1">宋本“二”作“三”。</span>
循江东下，摧破诸屯，焚烧谷物而还。诏美之，因以所获尽为将士赏。

6. <span id="卷二十六·魏书二十六·满田牵郭传第二十六-满宠-6"></span>
景初二年，以宠年老征还，迁为太尉。宠不治产业，家无余财。诏曰：“君典兵在外，专心忧公，有行父、祭遵之风。赐田十顷，谷五百斛，钱二十万，以明清忠俭约之节焉。”宠前后增邑，凡九千六百户，封子孙二人亭侯。正始三年薨，谥曰景侯。子伟嗣。伟以格度知名，官至卫尉。
<span class="c1">◎满伟，见《齐王纪》嘉平六年注。◎《文选·四十二》应休琏《与满公琰书》李善注：满宠子炳，字公琰，为别部司马。</span>
<span class="c1">◎《世语》曰：伟字公衡。伟子长武，有宠风，年二十四，为大将军掾。
<span class="c2">冯本“掾”作“椽”，误，下同。</span>
高贵乡公之难，以掾守阊阖掖门，司马文王弟安阳亭侯幹欲入。
<span class="c2">◎《晋书·宣五王传》：幹字子良。</span>
幹妃，伟妹也。长武谓幹曰：“此门近，公且来，无有入者，可从东掖门。”幹遂从之。文王问幹入何迟，幹言其故。参军王羡亦不得入，恨之。既而羡因王左右启王，满掾断门不内人，宜推劾。寿春之役，伟从文王至许，以疾不进。子从，求还省疾，事定乃从归，由此内见恨。收长武考死杖下，伟免为庶人。时人冤之。伟弟子奋，
<span class="c2">◎赵一清曰：奋盖满炳之子。</span>
晋元康中至尚书令、司隶校尉。宠、伟、长武、奋，皆长八尺。◎荀绰《冀州记》曰：奋性清平，有识检。◎《晋诸公赞》曰：奋体量通雅，有宠风也。
<span class="c2">◎《世说·言语篇》：满奋畏风，在晋武帝坐，北窗作琉璃屏，实密似疏，奋有难色。帝笑之，奋答曰：“臣犹吴牛，见月而喘。”◎刘孝标注引《冀州记》云：奋自吏部郎出为冀州刺史。◎又引《晋诸公赞》云：奋迁尚书令，为荀顗所害。◎《文选·四十》沈约《弹王源文》云：满奋身殒西朝，胤嗣殄殁。武秋之后，无闻东晋。◎李善注：晋初都洛阳，故曰西朝。后在江东，故曰东晋。◎干宝《晋纪》曰：苗愿杀司隶校尉满奋。◎荀绰《冀州纪》曰：满奋字武秋。</span>
</span>

## 田豫

1. <span id="卷二十六·魏书二十六·满田牵郭传第二十六-田豫-1"></span>
田豫字国让，渔阳雍奴人也。
<span class="c1">◎《郡国志》：幽州渔阳郡雍奴。◎《一统志》：雍奴故城，今直隶顺天府武清县东丘家庄南，东距白河七十里。晋以后皆仍旧名，唐始改曰武清。</span>
刘备之奔公孙瓒也，豫时年少，自托于备，备甚奇之。备为豫州刺史，豫以母老求归，备涕泣与别，曰：“恨不与君共成大事也。”
<span class="c1">◎李光地曰：不留徐庶、田豫，此先主之大义盛德。</span>

2. <span id="卷二十六·魏书二十六·满田牵郭传第二十六-田豫-2"></span>
公孙瓒使豫守东州令，
<span class="c1">◎钱大昕曰：东州，当作“束州”，县名，属河间。◎赵一清曰：“东州”是“束州”之误。○《郡国志》：河间郡束州，故属渤海。◎陈景云曰：“东”疑作“泉”，泉州属渔阳郡。◎弼按：陈说是，钱、赵二说误。当时公孙瓒所据者幽州之地，渔阳郡泉州属幽州，河间郡束州属冀州，为袁绍所据，公孙瓒不能遣吏置守也。◎《一统志》：泉州故城，在武清县东南。</span>
瓒将王门叛瓒，为袁绍将万余人来攻。众惧欲降。豫登城谓门曰：“卿为公孙所厚而去，意有所不得已也；今还作贼，乃知卿乱人耳。夫挈瓶之智，守不假器，
<span class="c1">◎《左传·昭公七年》：晋人来治杞田，季孙将以成与之。谢息为孟孙守，不可。曰： “人有言曰：‘虽有挈瓶之知，守不假器，礼也。’”◎杜注：挈瓶，汲者，喻小知。为人守器，犹知不以借人。</span>
吾既受之矣；何不急攻乎？”门惭而退。瓒虽知豫有权谋而不能任也。瓒败而鲜于辅为国人所推，行太守事，
<span class="c1">行渔阳太守事也。是时鲜于辅等杀公孙瓒所置渔阳太守邹丹。</span>
素善豫，以为长史。时雄杰并起，辅莫知所从。豫谓辅曰：“终能定天下者，必曹氏也。宜速归命，无后祸期。”辅从其计，用受封宠。
<span class="c1">建安四年，以辅为建忠将军，督幽州六郡，见《公孙瓒传》。</span>
太祖召豫为丞相军谋掾，
<span class="c1">建安十三年，以魏武为丞相。军谋掾，魏武所置。</span>
除颍阴、朗陵令，
<span class="c1">◎《郡国志》：豫州颍川郡颍阴，汝南郡朗陵。◎钱大昕曰：汉制，大县置令，小县置长。“朗陵令田豫”、“朗陵长赵俨”，当有一误。◎《一统志》：颍阴故城，今河南许州治。朗陵故城，今河南汝宁府确山县西南三十五里。</span>
迁弋阳太守，
<span class="c1">◎钱大昕曰：据此传，弋阳置郡当在建安之世，《晋志》谓魏文帝所置，恐未然。◎洪亮吉曰：弋阳郡，魏分江夏、汝南置。《晋志》“魏文分汝南立弋阳”。今考《田豫传》，迁弋阳太守在魏武时，后又从鄢陵侯彰平代，复迁南阳太守，而文帝始嗣位，疑郡属魏武所置，非魏文也。◎吴增僅曰：曹彰征代在建安二十四年。〖◎弼按：在建安二十三年。〗《百官志五》注引《献帝起居注》建安十八年省州并郡内载豫州六郡，尚无弋阳，知弋阳之立当在建安十八年后也。</span>
所在有治。

3. <span id="卷二十六·魏书二十六·满田牵郭传第二十六-田豫-3"></span>
鄢陵侯彰征代郡，
<span class="c1">◎幽州代郡治高柳。◎《通典》云：高柳，中平中废。◎《一统志》：高柳故城，今山西大同府阳高县西北。</span>
以豫为相。军次易北，
<span class="c1">◎《一统志》：直隶易州西八十里有紫荆岭，峰峦环列，岭上即紫荆关，路达山西大同。◎《方舆纪要》卷十：紫荆关路通宣府大同，山谷崎岖，易于控扼。◎赵一清曰：曹彰盖由此关进兵。</span>
虏伏骑击之，军人扰乱，莫知所为。豫因地形，回车结圜陈，弓弩持满于内，疑兵塞其隙。胡不能进，散去。追击，大破之，遂前平代，皆豫策也。
<span class="c1">◎《任城威王彰传》：彰北征，入涿郡界，叛胡数千骑卒至。时兵马未集，用田豫计，固守要隙，虏乃散退。</span>
迁南阳太守。先是，郡人侯音反，
<span class="c1">◎《通鉴》：建安二十三年，南阳吏民苦繇役，宛守将侯音反。</span>
众数千人在山中为群盗，大为郡患。前太守收其党与五百余人，
<span class="c1">前太守东里衮，见《武纪》建安二十四年注《曹瞒传》。</span>
表奏皆当死。豫悉见诸系囚，慰喻，开其自新之路，一时破械遣之。诸囚皆叩头，愿自效，即相告语，群贼一朝解散，郡内清静。具以状上，太祖善之。

4. <span id="卷二十六·魏书二十六·满田牵郭传第二十六-田豫-4"></span>
文帝初，北狄强盛，侵扰边塞，乃使豫持节护乌丸校尉，
<span class="c1">◎本志《鲜卑传》：文帝践阼，田豫为乌丸校尉，持节，并护鲜卑，屯昌平。◎《续百官志》：护乌丸校尉，一人，比二千石。</span>
牵招、解俊并护鲜卑。自高柳以东，濊貊以西，鲜卑数十部，比能、弥加、素利
<span class="c1">《御览》“素利”下有“等”字。</span>
割地统御，各有分界；乃共要誓，皆不得以马与中国市。豫以戎狄为一，非中国之利，乃先构离之，使自为雠敌，互相攻伐。素利违盟，出马千匹与官，为比能所攻，求救于豫。豫恐遂相兼并，为害滋深，宜救善讨恶，示信众狄。单将锐卒，深入虏庭，胡人众多，钞军前后，断截归路。豫乃进军，去虏十余里结屯营，多聚牛马粪然之，
<span class="c1">毛本“聚”作“取”。</span>
从他道引去。胡见烟火不绝，以为尚在，去，行数十里乃知之。追豫到马城，
<span class="c1">◎《通鉴》：太和二年，田豫击鲜卑郁筑鞬，郁筑鞬妻父轲比能救之，以三万骑围豫于马城。◎胡注：马城县，汉属代郡，魏晋省。盖城邑残破，已弃为荒外之地矣。◎钱大昭曰：马城，《魏氏春秋》作“马邑故城”，见《刘放传》注。◎赵一清曰：○《汉志》：代郡马城。○《方舆纪要》卷四十四：马城在山西大同府东北境。○《十三州志》：马城在高柳东二百四十里。○一清按：《牵招传》作“故马邑城”，城在今朔州东北。汉马邑县属雁门郡，二传未知孰是。◎弼按：《轲比能传》作“马城”，《牵招传》“轲比能围豫于故马邑城，移招求救，并州以常宪禁招，招以节将见围，不可拘于吏议”，按此传文义，是为并州雁门郡之马邑。马邑汉末以废，故传言“故马邑城”也。然《招传》下文又言“军到故平城”，平城在今大同县东，则又似为幽州代郡之马城。马邑、马城地虽属二州，相距只数百里，虏骑出没，忽东忽西，为恒有之事，而马城、马邑又仅一字之差，故两传所书各异也。◎《一统志》：马邑故城，今山西朔平府朔州治。马城故城，今直隶宣化府怀安县北。◎马城，互见《鲜卑传》。</span>
围之十重，豫密严，使司马建旌旗，鸣鼓吹，将步骑从南门出，胡人皆属目往赴之。豫将精锐自北门出，鼓譟而起，两头俱发，出虏不意，虏众散乱，皆弃弓马步走，追讨二十余里，僵尸蔽地。
<span class="c1">◎是役豫几不免，详见《牵招传》、《轲比能传》及《刘放传》注引《魏氏春秋》，本传讳之。◎《通鉴》云：轲比能由是携贰，数为边寇，幽、并苦之。◎此指豫之失策也。◎韩慕庐曰：合不可，并吞尤不可，莫如两利而俱存，中国自得高枕。惜后之筹边者不知此。◎此以豫之策为得也。◎林国赞曰：考《鲜卑传》及《刘放传》注引《魏氏春秋》，素利求救于豫，豫率兵进讨，破走比能，事在黄初五年。既而豫复讨比能还，至马城被围七日，用孙资计，虏乃解去，事在太和二年。本传合二事而为一，又云比能为豫大破，殊误。</span>
又乌丸王骨进桀黠不恭，豫因出塞案行，单将麾下百余骑入进部。进逆拜，遂使左右斩进，显其罪恶以令众。众皆怖慴不敢动，便以进弟代进。自是胡人破胆，威震沙漠。山贼高艾，众数千人，寇钞，为幽、冀害，豫诱使鲜卑素利部斩艾，传首京都。封豫长乐亭侯。为校尉九年，
<span class="c1">黄初中至太和末。</span>
其御夷狄，恒摧抑兼并，乖散强猾。凡逋亡奸宄，为胡作计不利官者，豫皆构刺搅离，使凶邪之谋不遂，聚居之类不安。事业未究，而幽州刺史王雄支党
<span class="c1">王雄，事详见《崔林传》。</span>
欲令雄领乌丸校尉，毁豫乱边，为国生事。遂转豫为汝南太守，加殄夷将军。
<span class="c1">殄夷将军，见《明纪》太和六年。</span>

5. <span id="卷二十六·魏书二十六·满田牵郭传第二十六-田豫-5"></span>
太和末，公孙渊以辽东叛，帝欲征之而难其人，中领军杨暨举豫应选。
<span class="c1">◎臣松之案：暨字休先，荧阳人，事见《刘晔传》。
<span class="c2">又见《张鲁传》注引《魏名臣奏》。</span>
暨子肇，晋荆州刺史。《山涛启事》
<span class="c2">《山涛启事》，见《苏则传》。</span>
称肇有才能。肇子潭字道元，次歆字公嗣，潭子彧字长文，次经字仲武，皆见《潘岳集》。
<span class="c2">◎潘岳有《杨荆州诔》、《杨仲武诔》，俱见《文选·五十六》，又为杨长文作《弟仲武哀祝文》，见《文艺类聚·二十三》。《文选》云“杨绥字仲武，荥阳宛陵人”，此注作名经，未知孰是。杨肇字秀初，见《文选·怀旧赋》注。◎沈家本曰：○《隋志》：晋黄门郎潘岳《集》十卷。二唐志同。○《晋书》本传：字安仁，官散骑侍郎。○而《隋志》题曰“黄门郎”，与传不同。</span>
</span>
乃使豫以本官督青州诸军，假节，往讨之。会吴贼遣使与渊相结，帝以贼众多，又以渡海，诏豫使罢军。
<span class="c1">◎《蒋济传》注引司马彪《战略》云：太和六年，明帝使平州刺史田豫乘海渡，幽州刺史王雄陆道，并攻辽东。蒋济谏，不听，豫行竟无成而还。◎案：豫未为平州刺史，说见《蒋济传》注。</span>
豫度贼船垂还，岁晚风急，必畏漂浪，东随无岸，
<span class="c1">《通鉴》“随”作“道”。</span>
当赴成山。
<span class="c1">◎《史记·秦始皇本纪》：二十八年，穷成山。◎《汉书·地理志》：东莱郡不夜县有成山。◎《齐乘》：成山在文登县东北一百五十里，旁多礁岛，海道极险处也。◎《方舆纪要·三十六》：成山在山东登州府文登县东北百五十里海滨，斗入海中。◎谢鍾英曰：成山在今荣城县东海上。</span>
成山无藏船之处，辄便循海，按行地势，
<span class="c1">各本“势”作“形”。</span>
及诸山岛，徼截险要，列兵屯守。自入成山，登汉武之观。
<span class="c1">◎《汉书》：武帝太始三年二月，幸琅邪，礼日成山。◎孟康曰：礼日，拜日也。◎如淳曰：祭日于成山也。</span>
贼还，果遇恶风，船皆触山沈没，波荡著岸，无所蒙窜，尽虏其众。初，诸将皆笑于空地待贼，及贼破，竞欲与谋，求入海钩取浪船。豫惧穷虏死战，皆不听。初，豫以太守督青州，青州刺史程喜内怀不服，军事之际，多相违错。喜知帝宝爱明珠，乃密上：“豫虽有战功而禁令宽弛，所得器仗珠金甚多，放散皆不纳官。”由是功不见列。

6. <span id="卷二十六·魏书二十六·满田牵郭传第二十六-田豫-6"></span>
后孙权号十万众攻新城，
<span class="c1">◎太和六年，满宠筑合肥新城。◎赵一清曰：是时满宠都督扬州，合肥新城是宠所部，兵事各有职司，豫为青州督，界隔又远，无缘参与其间，此事似有违错也。◎弼按：满宠时为征东将军，统青、兖、徐、扬四州刺史，田豫督青州诸军，自应受其节制。本传不误，赵说非是。</span>
征东将军满宠欲率诸军救之。豫曰：“贼悉众大举，非徒投射小利，欲质新城以致大军耳。宜听使攻城，挫其锐气，不当与争锋也。城不可拔，众必罢怠；罢怠然后击之，可大克也。若贼见计，
<span class="c1">◎胡三省曰：言窥见吾所以待敌之计也。</span>
必不攻城，势将自走。若便进兵，適入其计。又大军相向，当使难知，不当使自画也。”豫辄上状，天子从之。会贼遁走。后吴复来寇，豫往拒之，贼即退。诸军夜惊，云：“贼复来！”豫卧不起，令众“敢动者斩”。有顷，竟无贼。

7. <span id="卷二十六·魏书二十六·满田牵郭传第二十六-田豫-7"></span>
景初末，增邑三百，并前五百户。正始初，迁使持节护匈奴中郎将，
<span class="c1">◎《续百官志》：使匈奴将，一人，比二千石。</span>
加振威将军，
<span class="c1">◎《宋志》：振威将军，后汉初宋登为之。</span>
领并州刺史。外胡闻其威名，相率来献。州界宁肃，百姓怀之。征为卫尉。
<span class="c1">◎《续百官志》：卫尉，卿，一人，中二千石，掌宫门卫士，宫中徼循事。</span>
屡乞逊位，太傅司马宣王以为豫克壮，书喻未听。豫书答曰：“年过七十而以居位，譬犹钟鸣漏尽而夜行不休，是罪人也。”遂固称疾笃。
<span class="c1">◎赵一清曰：○《困学纪闻》云：《文选·放歌行》注引崔元始《正论》永宁诏曰：“钟鸣漏尽，洛阳城中不得有行者。”永宁，汉安帝年号。始，崔寔字也。《后汉纪》不载此诏。○一清案：豫所言乃汉家故事，想其时尚行此制。</span>
拜太中大夫，
<span class="c1">◎《续百官志》：太中大夫，千石。凡大夫、议郎皆掌顾问应对，无常事。◎《汉官》曰：秩比二千石。</span>
食卿禄。年八十二薨。子彭祖嗣。
<span class="c1">◎《魏略》曰：豫罢官归，居魏县。
<span class="c2">◎《郡国志》：冀州魏郡魏。◎《一统志》：魏县故城，今直隶大名府大名县西。</span>
会汝南遣健步诣征北，感豫宿恩，过拜之。豫为杀鸡炊黍，送诣至陌头，谓之曰：“罢老，苦汝来过。无能有益，若何？”健步愍其贫羸，流涕而去，还为故吏民说之。汝南为具资数千匹，
<span class="c2">《御览·八百十七》“资”下有“绢”字。</span>
遣人饷豫，豫一不受。会病亡，
<span class="c2">亡，疑作“亟”。</span>
戒其妻子曰：“葬我必于西门豹边。”
<span class="c2">◎赵一清曰：“豹”下疑脱“祠”字。《水经·浊漳水注》“漳水东北迳西门豹祠前”，是也。魏武营高陵于西门豹祠西原上，豫盖以重臣陪葬耳，故知《魏略》之言为虚也。◎钱仪吉曰：魏武陪陵重臣尚多，必不及豫。</span>
妻之难之，言：“西门豹古之神人，那可葬于其边乎？”
<span class="c2">◎《水经·漳水注》：漳水又北迳祭陌西。战国之世，俗巫为河伯取妇，祭于此陌。魏文侯时，西门豹为邺令，约诸三老曰：“为河伯娶妇，幸来告知，吾欲送女。”皆曰：“诺。”至时，三老、廷掾赋敛百姓，取钱百万。巫觋行里中，有好女者，祝当为河伯妇，以钱三万聘女，沐浴脂粉如嫁状。豹往会之。三老、巫、掾与民咸集赴观。巫妪年七十，从十女弟子。豹呼妇视之，以为非妙，令巫妪入报河伯。投巫于河中，有顷，曰：“何久也？”又令三弟子及三老入白，并投于河。豹磬折曰：“三老不来，奈何？”复欲使廷掾、豪长趣之，皆叩头流血，乞不为河伯取妇。淫祀虽断，地留祭陌之称焉。◎《一统志》：西门豹祠在今河南彰德府临漳县西十五里。</span>
豫言：“豹所履行与我敌等耳，使死而有灵，必与我善。”妻子从之。汝南闻其死也，悲之，既为画像，又就为立碑铭。</span>

8. <span id="卷二十六·魏书二十六·满田牵郭传第二十六-田豫-8"></span>
豫清俭约素，赏赐皆散之将士。每胡、狄私遗，悉簿藏官，不入家；家常贫匮。虽殊类，咸高豫节。
<span class="c1">◎《魏略》曰：鲜卑素利等数来客见，多以牛马遗豫；豫转送官。
<span class="c2">《书抄·三十八》“转”作“辄”。</span>
胡以为前所与豫物显露，不如持金。乃密怀金三十斤，
<span class="c2">《书抄》“三”作“四”。</span>
谓豫曰：“愿避左右，我欲有所道。”豫从之，胡因跪曰：“我见公贫，故前后遗公牛马，公辄送官，今密以此上公，可以为家资。”豫张袖受之，
<span class="c2">◎赵一清曰：三十斤金非可张袖受者，似有饰饲。◎弼按：亦非可以密怀者。</span>
答其厚意。胡去之后，皆悉付外，具以状闻。于是诏褒之曰：“昔魏绛开怀以纳戎，
<span class="c2">◎《左传·襄公四年》：无终子嘉父使孟乐如晋，因魏庄子纳虎豹之皮，以请和诸戎。绛言和戎有五利，公说，使魏绛盟诸戎。◎《襄公十一年》：晋侯以乐之半赐魏绛，曰：“子教寡人和诸戎狄，以正诸华。八年之中，九合诸侯，如乐之和，无所不谐。请与子乐之。”魏绛于是乎有金石之乐礼也。◎何焯曰：《册府》 “戎”下有“赂”字。</span>
今卿举袖以受狄金，朕甚嘉焉。”乃即赐绢五百匹。
<span class="c2">《书抄》“绢”作“青绫”。</span>
豫得赐，分以其半藏小府，后胡复来，以半与之。</span>
嘉平六年，下诏褒扬，赐其家钱谷。语在《徐邈传》。

## 牵招

1. <span id="卷二十六·魏书二十六·满田牵郭传第二十六-牵招-1"></span>
牵招字子经，安平观津人也。
<span class="c1">◎《郡国志》：冀州安平国观津。◎《一统志》：观津故城，今直隶冀州武邑县东南。</span>
年十余岁，诣同县乐隐受学。后隐为车骑将军何苗长史，招随卒业。值京都乱，苗、隐见害，招俱与隐门生史路等
<span class="c1">“俱”、“与”二字似衍一字。</span>
触蹈锋刃，共殡敛隐尸，送丧还归。道遇寇钞，路等皆悉散走。贼欲斫棺取钉，
<span class="c1">◎赵一清曰：钉直几何，至乃斫棺取之，容亦有饰词。◎弼按：取钉开棺，乃可掠棺内之物。</span>
招垂泪请赦。贼义之，乃释而去。由此显名。

2. <span id="卷二十六·魏书二十六·满田牵郭传第二十六-牵招-2"></span>
冀州牧袁绍辟为督军从事，兼领乌丸突骑。绍舍人犯令，招先斩乃白，绍奇其意而不见罪也。绍卒，又事绍子尚。建安九年，太祖围邺。尚遣招至上党，督致军粮。未还，尚破走，到中山。时尚外兄高幹为并州刺史，招以并州左有恒山之险，右有大河之固，带甲五万，北阻强胡，劝幹迎尚，并力观变。幹既不能，而阴欲害招。招闻之，间行而去，道隔不得追尚，遂东诣太祖。太祖领冀州，辟为从事。
<span class="c1">◎《御览·四百九》孙楚《牵招碑》云：初，君与刘备少长河朔，英雄同契，为刎颈之交，有横波绝流、拊翼横飞之志。俄而委质于太祖，备遂鼎足于蜀汉，所交非常，为时所忌。每自酌损于季、孟之间。</span>

3. <span id="卷二十六·魏书二十六·满田牵郭传第二十六-牵招-3"></span>
太祖将讨袁谭，而柳城乌丸欲出骑助谭。太祖以招尝领乌丸，遣诣柳城。
<span class="c1">今承德府建昌县北哈喇沁右翼。</span>
到，值峭王严，
<span class="c1">◎《乌丸传》：辽东属国乌丸大人苏仆延众千余落，自称峭王。袁绍矫制，赐峭王印绶，为单于。◎严者，即下文之“罢所严骑”也。</span>
以五千骑当遣诣谭。又辽东太守公孙康自称平州牧，
<span class="c1">◎洪亮吉曰：○建安十二年，魏武平幽州，〖◎谢鍾英曰：平幽州在十年。〗惟辽东、乐浪等五郡为公孙度所据。○《晋志》：后汉末，公孙度自号平州牧，及其子康、康子渊，并擅据辽东。魏分辽东、昌黎、玄菟、带方、乐浪五郡为平州，后还合为幽州。◎吴增僅曰：○《蒋济传》注引司马彪《战略》云：太和六年，明帝遣平州刺史田豫乘海攻辽东。○考《豫传》，太和末豫领乌丸校尉，以本官督青州兵。〖◎弼按：豫以汝南太守督青州兵。〗往讨辽东，不云为平州刺史。◎谢鍾英曰：辽东五郡为公孙渊所据，豫遥领平州刺史耳。魏平渊后尝更置平州也。</span>
遣使韩忠赍单于印绶往假峭王。峭王大会群长，
<span class="c1">◎胡三省曰：乌桓部落各有君长。</span>
忠亦在坐。峭王问招：“昔袁公言受天子之命，假我为单于；今曹公复言当更白天子，假我真单于；辽东复持印绶来。如此，谁当为正？”招答曰：“昔袁公承制，得有所拜假；中间违错，天子命
<span class="c1">◎胡三省曰：违，异也，背也。错，乖也。</span>
曹公代之，言当白天子，更假真单于，是也。辽东下郡，何得擅称拜假也？”忠曰：“我辽东在沧海之东，拥兵百万，又有扶馀、濊貊之用；当今之势，强者为右，曹操独何得为是也？”招呵忠曰：“曹公允恭明哲，翼戴天子，伐叛柔服，宁静四海，汝君臣顽嚚，今恃险远，背违王命，欲擅拜假，侮弄神器，方当屠戮，何敢慢易咎毁大人？”
<span class="c1">◎胡三省曰：○孔安国《尚书注》：允，信也。○《左传》曰：不道忠信之言为嚚。○大人，谓曹公。</span>
便捉忠头顿筑，拔刀欲斩之。峭王惊怖，徒跣抱招，以救请忠，左右失色。招乃还坐，
<span class="c1">◎《水经·灅水注》：雁门水迳高柳县故城北，旧代郡治。昔牵招斩韩忠于此处。◎弼按：《招传》无斩韩忠事，地望亦远，不知郦注何据。</span>
为峭王等说成败之效，祸福所归，皆下席跪伏，敬受敕教，便辞辽东之使，罢所严骑。

4. <span id="卷二十六·魏书二十六·满田牵郭传第二十六-牵招-4"></span>
太祖灭谭于南皮，署招军谋掾，从讨乌丸。至柳城，拜护乌丸校尉。还邺，辽东送袁尚首，县在马市，招睹之悲感，设祭头下。太祖义之，举为茂才。从平汉中，太祖还，留招为中护军。事罢，还邺，拜平虏校尉，将兵督青、徐州郡诸军事，击东莱贼，斩其渠率，东土宁静。

5. <span id="卷二十六·魏书二十六·满田牵郭传第二十六-牵招-5"></span>
文帝践阼，拜招使持节护鲜卑校尉，屯昌平。
<span class="c1">◎班《志》：上谷郡昌平。◎《郡国志》：广阳郡昌平，故属上谷。◎《一统志》：昌平故城，在今昌平州东南。◎《魏土地记》云：蓟城东北百四十里有昌平城，城西有昌平河，又东入灅馀水。◎《水经·灅水注》：灅水迳昌平县故城北，昔牵招为魏鲜卑校尉，屯此。灅水又东北迳桑乾县故城西。◎谢鍾英曰：据《水经注》，牵招所屯之昌平，非东汉广阳郡之昌平，应属代郡，在今山西大同府广灵县西北。◎王先谦曰：昌平属广阳，三国魏属燕国。谢云属代郡，误。◎弼按：《郡国志》广阳郡之昌平，为灅馀水所经，在今昌平州东南境。《水经》灅水所经之昌平为北魏平昌郡〖或作“昌平”。〗之昌平，在今昌平州之西，即谢氏所指之地也。</span>
是时，边民流散山泽，又亡叛在鲜卑中者，处有千数。招广布恩信，招诱降附。建义中郎将公孙集等，
<span class="c1">◎《汉志》：中郎将皆比二千石。</span>
率将部曲，咸各归命；使还本郡。又怀来鲜卑素利、弥加等十余万落，皆令款塞。

6. <span id="卷二十六·魏书二十六·满田牵郭传第二十六-牵招-6"></span>
大军欲征吴，召招还，至，值军罢，拜右中郎将，出为雁门太守。郡在边陲，虽有候望之备，而寇钞不断。招既教民战阵，又表复乌丸五百余家租调，使备鞍马，远遣侦候。虏每犯塞，勒兵逆击，来辄摧破，于是吏民胆气日锐，荒野无虞。又构间离散，使虏更相猜疑。鲜卑大人步度根、泄归泥等与轲比能为隙，
<span class="c1">◎本志《鲜卑传》：步度根中兄扶罗韩拥众数万为大人。轲比能杀扶罗韩，扶罗韩子泄归泥及部众悉属比能。步度根由是怨比能，使人招呼泄归泥曰：“汝父为比能所杀，不如还我。”由是归泥将其部众逃归步度根。</span>
将部落三万余家诣郡附塞。敕令还击比能，杀比能弟苴罗侯，及叛乌丸归义侯王同、王寄等，大结怨雠。是以招自出，率将归泥等讨比能于云中故郡，
<span class="c1">◎《史记》：赵武灵王置云中、雁门、代郡。◎班《志》：云中郡治云中。◎《续汉志》：并州云中郡十一城。◎《魏武纪》：建安二十年，省云中郡。◎《一统志》：云中故城，在今归化城西黄河东岸。◎按：古云中在阴山之南，黄河自西来折南流之处，即今归化城以西地。汉时云中郡治云中县，定襄郡治成乐县，两地东西相距八十里，初不相混；后汉始以成乐、定襄属云中。后魏初都成乐，号云中。于是定襄有云中之名。隋以云中置定襄郡大利县，而云中有定襄之名。然犹近故地。自唐以后，云中、定襄之名移于古雁门、太原二郡，去故地始远。今谓大同为云中，又太原府有定襄县，皆唐以后所名，非旧县也。</span>
大破之。招通河西鲜卑附头等十余万家，缮治陉北故上馆城，
<span class="c1">◎《郡国志》：并州雁门郡阴馆。◎《寰宇记》：阴馆城，今名下馆城。◎宋白曰：后汉雁门郡理阴馆，今句注山北下馆城是。◎盖《招传》误以“下馆”为“上馆”也。《吕氏春秋》天下九塞，句注其一。◎李漳《河东记》：句注，以山形句转、水势注流而名，亦曰陉岭。自雁门以南谓之陉南，以北谓之陉北。汉中平以后，陉北之地皆为荒外。魏、晋中并以句注为塞，分别内外，实南北巨防。◎《一统志》：阴馆废县，在山西朔平府朔州东南八十里，句注山在朔州东南。</span>
置屯戍以镇内外，夷虏大小，莫不归心，诸叛亡虽亲戚不敢藏匿，咸悉收送。于是野居晏闭，寇贼静息。招乃简选有才识者，诣太学受业，还相授教，数年中庠序大兴。郡所治广武，
<span class="c1">◎雁门郡本治阴馆，魏文帝移雁门郡南度句注，治广武城，见《寰宇记》。◎《一统志》：广武故城，今山西代州西十五里。</span>
井水咸苦，民皆担辇远汲流水，往返七里。招准望地势，因山陵之宜，凿原开渠，注水城内，民赖其益。
<span class="c1">◎《方舆纪要》卷四十：雁门渠在代州东南，今雁门山下有水东南流经州城外东关厢，名东关水，又南入于滹沱河，或谓之常溪水。◎谢鍾英曰：疑即招所凿故渠。</span>

7. <span id="卷二十六·魏书二十六·满田牵郭传第二十六-牵招-7"></span>
明帝即位，赐爵关内侯。太和二年，护乌丸校尉田豫出塞，为轲比能所围于故马邑城，
<span class="c1">马邑，见《田豫传》。</span>
移招求救。招即整勒兵马，欲赴救豫。并州以常宪禁招，招以为节将见围，不可拘于吏议，自表辄行。又并驰布羽檄，称陈形势，云“当西北掩取虏家，然后东行，会诛虏身”。檄到，豫军踊跃。又移一通于虏蹊要，
<span class="c1">各本“移”作“遣”，毛本作“移”。</span>
虏即恐怖，种类离散。军到故平城，
<span class="c1">◎《郡国志》：雁门郡平城。◎汉高被围白登，困于平城，即此。◎《元和志》：曹公鸠集荒散，复立平城县，属新兴郡。晋改属雁门郡。◎谢鍾英曰：据《武纪》，新兴郡无平城，吉甫说误，宜从《汉志》属雁门。◎弼按：平城汉末已被废，故传言“军到故平城”也。◎《一统志》：平城故城，在大同县东。</span>
便皆溃走。比能复大合骑来，到故平州塞北。
<span class="c1">◎陈景云曰：○塞北无平州。招时守雁门，控御北荒，以上文“故平城”、“故马邑”二事观之，则“平”当为“武”。武州亦雁门属县也。○《史记》：单于入武州塞。○崔浩云：在平城西百里。◎弼按：赵一清引公孙度称平州牧，谓即故平州塞，说误，不采。陈说近是。◎《一统志》：武州故城，今山西朔平府左云县南。</span>
招潜行扑讨，大斩首级。招以蜀虏诸葛亮数出，而比能狡猾，能相交通，表为防备，议者以为县远，未之信也。会亮时在祁山，
<span class="c1">今甘肃巩昌府西和县北七里。</span>
果遣使连结比能。比能至故北地石城，
<span class="c1">◎《郡国志》：凉州北地郡。◎王先谦曰：汉末郡寄寓冯翊，旧郡废。三国魏同。永和六年，徙安定居扶风，北地居冯翊，见《顺帝纪》。北地郡汉末失土，寄寓冯翊，置富平县，见《宋书·傅弘之传》。魏文帝分冯翊之祤置北地郡，见《地形志》。是北地郡自永和六年以后不复归旧土也。◎弼按：○《一统志》：石城在甘肃兰州西北。○《水经·河水注》：河水又东迳石城南。昔段颎击羌于石城，投河坠坑而死者八百余人，即于此也。○范《书·段颎传》：分兵击石城羌，斩首溺死者千六百人。○《蜀志·诸葛亮传》注引《汉晋春秋》曰：亮围祁山，比能等至故北地石城以应亮。</span>
与相首尾。帝乃诏招，使从便宜讨之。时比能已还漠南，招与刺史毕轨议曰：
<span class="c1">并州刺史也。</span>
“胡虏迁徙无常。
<span class="c1">毛本“胡”作 “虏”，误。</span>
若劳师远追，则迟速不相及。若欲潜袭，则山溪艰险，资粮转运，难以密办。可使守新兴、雁门二牙门，
<span class="c1">牙门，见《齐王纪》正始五年。</span>
出屯陉北，外以镇抚，内令兵田，储畜资粮，秋冬马肥，州郡兵合，乘衅征讨，计必全克。”未及施行，会病卒。招在郡十二年，威风远振。其治边之称，次于田豫，百姓追思之。而渔阳傅容在雁门有名绩，继招后，在辽东又有事功云。

8. <span id="卷二十六·魏书二十六·满田牵郭传第二十六-牵招-8"></span>
招子嘉嗣。次子弘，亦猛毅有招风，以陇西太守随邓艾伐蜀有功，
<span class="c1">◎《邓艾传》：以牵弘等领蜀中诸郡。使于绵竹筑台，以为京观，用彰战功。</span>
咸熙中为振威护军。嘉与晋司徒李胤同母，早卒。
<span class="c1">李胤，事见《公孙度传》注引《晋阳秋》及《晋书·李胤传》。据《胤传》，胤母后嫁牵招，故胤与嘉同母也。又按《晋阳秋》云“李敏子娶妻，生子胤而遣妻”，是胤母改嫁乃其父所遣，非其母之无行也。《御览·四百十二》又《五百二十一》引王隐《晋书》云“胤母更適牵招”。</span>
<span class="c1">◎按《晋书》，弘后为扬州、凉州刺史，以果烈死事于边。嘉子秀，字成叔。◎荀绰《冀州记》曰：秀有儁才，
<span class="c2">冯本“儁”作“嶲”，误。</span>
性豪侠有气，弱冠得美名。于太康中为卫瓘、崔洪、石崇等所提携，以新安令、博士为司空从事中郎。与帝舅黄门侍郎王恺素相轻侮。恺讽司隶荀恺，令都官诬奏秀夜在道中载高平国守士田兴妻。秀即表诉被诬陷之由，论恺秽行，文辞尤厉。
<span class="c2">《晋书·牵秀传》“尤”作“亢”。</span>
于时朝臣虽多证明，秀名誉由是而损。后张华请为长史，稍迁至尚书。河间王以秀为平北将军，假节，在冯翊遇害。
<span class="c2">◎《晋书·牵秀传》：秀拥众在冯翊，河间王颙长史杨腾前不应东海王越，惧越讨之，欲取秀以自效，遂杀秀于万年。</span>
世人玩其辞赋，惜其材幹。
<span class="c2">◎《晋书·贾充传》：渤海石崇、欧阳建、荥阳潘岳、吴国陆机、陆云、齐国左思、安平牵秀等傅会贾谧，号曰二十四友。◎《隋志》：牵秀《集》四卷。◎严可均辑《黄帝颂》、《老子颂》、《彭祖颂》、《王乔赤松颂》四首。</span>
</span>

## 郭淮

1. <span id="卷二十六·魏书二十六·满田牵郭传第二十六-郭淮-1"></span>
郭淮字伯济，太原阳曲人也。
<span class="c1">◎《郡国志》：并州太原郡阳曲。◎《晋地道记》：黄河千里一曲，此当其阳，故曰阳曲。◎王先谦曰：前汉县，后汉末废，于县界侨置九原、定襄二县，徙置阳曲县于晋阳、汾阳、狼孟三县地。三国魏因。◎《一统志》：汉县故城，今忻州定襄郡治。汉末徙置故城，今太原府阳曲县东北四十五里。</span>
<span class="c1">◎按《郭氏谱》：淮祖全，大司农。父缊，雁门太守。
<span class="c2">北宋本“缊”作“蕴”。</span>
</span>
建安中举孝廉，除平原府丞。
<span class="c1">◎《续百官志》：每郡置太守一人，丞一人。◎此应作“郡丞”。◎赵一清曰：据史文，郡亦称府。</span>
文帝为五官将，召淮署为门下贼曹，
<span class="c1">◎洪饴孙曰：建安十六年，文帝为五官中郎将，时副丞相，置官属，有长史、文学、司马、门下贼曹、功曹，践阼后不置。</span>
转为丞相兵曹议令史，
<span class="c1">◎《续汉志》：兵曹，主兵事。</span>
从征汉中。太祖还，留征西将军夏侯渊拒刘备，以淮为渊司马。渊与备战，淮时有疾不出。渊遇害，军中扰扰，淮收散卒，推荡寇将军张郃为军主，诸营乃定。
<span class="c1">◎事在建安二十四年。◎《杜袭传》：夏侯渊为刘备所没，军丧元帅。袭与张郃、郭淮纠摄诸军事，权宜以郃为督，三军遂定。</span>
其明日，备欲渡汉水来攻。诸将议众寡不敌，备便乘胜，欲依水为阵以拒之。淮曰：“此示弱而不足挫敌，非算也。不如远水为阵，引而致之，半济而后击，备可破也。”既阵，备疑不渡，
<span class="c1">《御览·二百八十五》“不”下有“敢”字。</span>
淮遂坚守，示无还心。以状闻，太祖善之，假郃节，复以淮为司马。文帝即王位，赐爵关内侯，转为镇西长史。
<span class="c1">由征西将军司马转为镇西将军长史。</span>
又行征羌护军，
<span class="c1">◎洪饴孙曰：诸护军无定员，诸要镇及将军领兵出征者置此官。</span>
护左将军张郃、冠军将军杨秋
<span class="c1">杨秋，事见《武纪》建安十六年。《上尊号奏》有“冠军将军好畤侯臣秋”，即杨秋。</span>
讨山贼郑甘、卢水叛胡，
<span class="c1">郑甘、卢水胡，见《文纪》延康元年及注。</span>
皆破平之。关中始定，民得安业。

2. <span id="卷二十六·魏书二十六·满田牵郭传第二十六-郭淮-2"></span>
黄初元年，奉使贺文帝践阼，而道路得疾，故计远近为稽留。及群臣欢会，帝正色责之曰：“昔禹会诸侯于涂山，防风后至，便行大戮。
<span class="c1">◎《竹书纪年》：帝禹，夏后氏。五年巡守，会诸侯于涂山。八年春，会诸侯于会稽，杀防风氏。◎《左传·哀公七年》：禹合诸侯于涂山，执玉帛者万国。◎杜注：诸侯执玉，附庸执帛。涂山在寿春东北。◎《地理通释》曰：在寿春东北濠州钟离县西九十五里，山前有禹会村。◎《一统志》：涂山在怀远县东南八里。◎《河图玉板》曰：禹平天下，会诸侯会稽之埜，防风氏后到，杀之。◎《国语》：吴伐越，堕会稽，获骨节专车。仲尼曰：“昔禹致群神于会稽之山，防风氏后至，禹戮之。其骨节专车，此为大矣。”◎《吴越春秋》：登茅山以朝四方群臣，一示中国诸侯。防风后至，斩以示众，示天下悉属禹也。◎陈逢衡曰：涂山之说不一，方以智定为寿春之涂山，从杜预《左传》注及王伯厚说也。今考《纪年》，禹五年会诸侯于涂山，八年会诸侯于会稽，是涂山一地，会稽又一地，前后两会，不得混合为一也。盖涂山在寿春，为禹五年会诸侯之地，而会稽在山阴，为禹八年会诸侯之地。不得谓涂山有会稽之名，亦不得谓会稽有涂山之目也。案，涂山为女娇氏本国，《书》所谓“娶于涂山”是也。会稽则一名茅山，见《吴越春秋》；一名防山，一名栋山，见《水经注》；《越绝》云“栋犹镇也”，即《周礼·职方》所谓扬州之镇也；一谓之钟山，又名苗山，见罗苹《路史》注。俱不被以涂山之称，故郭璞于《南山经》会稽之山注云“今在会稽郡山阴县南，上有禹冢及井”，又《图赞》云“禹徂会稽，爰朝群臣，不虔是讨，乃戮长人，玉匮表夏，元石勒秦”，可见其地异，其时异，而且杀防风在会稽不在涂山，在八年不在五年。竹史具存，后儒无庸聚讼矣。◎弼按：据此，则魏文所云“禹会涂山杀防风”者，盖误为一时一地之事。当时盖征引旧典，示威郭淮。一闻唐、虞之言，適合禅让之迹，遂转怒为喜，擢淮雍州刺史矣。</span>
今溥天同庆而卿最留迟，何也？”淮对曰：“臣闻五帝先教导民以德，夏后政衰，始用刑辟。今臣遭唐、虞之世，是以自知免于防风之诛也。”帝悦之，擢领雍州刺史，封射阳亭侯，五年为真。安定羌大帅辟蹏反，讨破降之。每羌、胡来降，淮辄先使人推问其亲理，男女多少，年岁长幼；及见，一二知其款曲，讯问周至，咸称神明。

3. <span id="卷二十六·魏书二十六·满田牵郭传第二十六-郭淮-3"></span>
太和二年，蜀相诸葛亮出祁山，遣将军马谡至街亭，高详屯列柳城。
<span class="c1">祁山，今甘肃巩昌府西和县北七里。街亭，今甘肃秦州秦安县东北。柳城近街亭。高详，见《明纪》太和二年注引《魏书》作“高祥”。</span>
张郃击谡，淮攻详营，皆破之。
<span class="c1">马谡失败街亭，下狱物故，世称葛相执法之明，然高详亦见破于柳城，不闻有丧师失地之律，同罪异罚，何以示公？或为史之阙文，未可知也。</span>
又破陇西名羌唐蹏于枹罕，
<span class="c1">◎《郡国志》：凉州陇西郡枹罕。◎师古曰：枹，读若肤。◎《一统志》：枹罕故城，今甘肃兰州府河州治。</span>
加建威将军。
<span class="c1">◎《古今刀剑录》：郭淮于太原得一刀，文曰“宣为将”，后遂为将军。及与蜀将战败，失此刀。◎何焯曰：○后主建兴八年，当魏太和四年，魏延破郭淮于阳谿。○《延传》云：使延西入羌中，魏雍州刺史郭淮与延战于阳谿，大破淮等。○而此传讳之。◎弼按：○《蜀志·诸葛亮传》：建兴七年，亮遣陈式攻武都、阴平，魏雍州刺史郭淮退还，遂平二郡。○此传亦未载。</span>
五年，蜀出卤城。
<span class="c1">卤城，详见《夏侯渊传》、《杨阜传》。</span>
是时，陇右无谷，议欲关中大运，淮以威恩抚循羌、胡，家使出谷，平其输调，军食用足，转扬武将军。青龙二年，诸葛亮出斜谷，并田于兰坑。
<span class="c1">◎赵一清曰：○《水经·漾水注》：建安川水东与兰坑水会，出西南近溪，东北迳兰坑城西，东北流注建安水。建安水又东迳兰坑城北，建安城南，其地故西县之历城，去仇池百二十里，后改为建安城。○一清案：建安城在成县西，则兰坑城亦宜在其处。◎弼按：赵说以《水经注》为据，然证以当日出兵情势多不合。果郦注无误，则必东出兵斜谷、西田于兰坑二事同时并举，或为兵家声东击西之计，故传言“并田于兰坑”也。谢鍾英说见下“阳遂”注。</span>
是时司马宣王屯渭南；淮策亮必争北原，宜先据之，议者多谓不然。淮曰：“若亮跨渭登原，连兵北山，隔绝陇道，摇荡民夷，此非国之利也。”宣王善之，淮遂屯北原。堑垒未成，蜀兵大至，淮逆击之。
<span class="c1">◎官本《考证》曰：《御览》作“逆击走之”。</span>
后数日，亮盛兵西行，诸将皆谓欲攻西围，
<span class="c1">◎《蜀志·诸葛亮传》注引《汉晋春秋》云：乃使张郃攻无当监何平于南围。◎南围、西围之名，或为营垒之称。</span>
淮独以为此见形于西，欲使官兵重应之，必攻阳遂耳。
<span class="c1">◎谢鍾英曰：阳遂当在渭北，兰坑当在渭南，皆近五丈原。◎又云：○《诸葛亮传》：建兴十二年，亮悉众由斜谷口出据武功五丈原，与司马宣王对于渭南。○《水经注》：五丈原在郿县西，渭水迳其北。○鍾英按：武功谓武功水，即斜谷水也，见《水经注》。◎弼按：○谢说阳遂、兰坑在渭水南北，实与当日地形兵势相合，惟与赵说牴牾耳。○又按《晋书·宣帝纪》：青龙二年，亮帅众十余万出斜谷，垒于郿之渭水南原。魏遣将军胡遵、雍州刺史郭淮共备阳遂，与亮会于积石，临原而战，亮不得进，还于五丈原。○《一统志》：五丈原在郿县西南，积石原在郿县西北。○据此，当以谢说为是。</span>
其夜果攻阳遂，有备不得上。
<span class="c1">◎《明纪》景初二年注引《魏书》云：雍州刺史郭淮遣广魏太守王赟、南安太守游奕讨廖惇，为惇所破。◎本传未载。</span>

4. <span id="卷二十六·魏书二十六·满田牵郭传第二十六-郭淮-4"></span>
正始元年，蜀将羌维出陇西。淮遂进军，追至彊中，
<span class="c1">◎毛本“彊”作“疆”。彊中即彊川。◎阚骃曰：强水出阴平西北强山，一曰强川。姜维之还也，邓艾遣王欣追败之于强川口，即是地也。</span>
维退，遂讨羌迷当等，按抚柔氐三千余落，
<span class="c1">“柔”字疑误。</span>
拔徙以实关中。迁左将军。凉州休屠胡梁元碧等，率种落二千余家附雍州。淮奏请使居安定之高平，
<span class="c1">◎《郡国志》：（梁）〈凉〉州安定郡高平。◎王先谦曰：安定郡，三国魏改隶雍州。◎谢鍾英曰：凉州休屠胡梁元碧附雍州，淮奏请使居安定之高平，是魏安定属雍州。洪亮吉以为属凉州，非也。◎《一统志》：高平故城，今甘肃平凉府固原州治。</span>
为民保障，其后因置西川都尉。
<span class="c1">◎陈景云曰：西川，当作“西州”。晋泰始中，中丞傅休奕上疏措置秦、陇事，请更置郡于高平，因安定西州都尉徙民充之，以通北道，是其证也。◎弼按：仍应作“西川”。◎《郡国志》：安定郡三水。◎马与龙曰：安定属国都尉张焕治此，见《河水注》。◎王先谦曰：○三国魏改三水曰西川，见《寰宇记》。○《河水注》：高平川迳三水县西，肥水注之。水东有山，山东有三水县故城。城西南去安定郡三百四十里。《晋志》因曰西川。◎《一统志》：故城，今固原州北。</span>
转拜前将军，领州如故。
<span class="c1">领雍州刺史也。</span>

5. <span id="卷二十六·魏书二十六·满田牵郭传第二十六-郭淮-5"></span>
五年，夏侯玄伐蜀，淮督诸军为前锋。淮度势不利，辄拔军出，故不大败。还假淮节。八年，陇西、南安、
<span class="c1">南安郡，汉末分汉阳置。</span>
金城、西平
<span class="c1">西平郡，汉末分金城置。</span>
诸羌饿何、烧戈、伐同、蛾遮塞等
<span class="c1">《水经注》“塞”作“寒”，详见下。</span>
相结叛乱，攻围城邑，南招蜀兵，凉州名胡治无戴复叛应之。
<span class="c1">◎胡三省曰：诸胡有治姓，曹真讨破叛胡治元多是也。</span>
讨蜀护军夏侯霸督诸军屯为翅。
<span class="c1">◎为翅，见《陈泰传》。◎钱大昕曰：○为翅，当作 “鸟翅”。○胡三省云：鸟翅，要地也，魏屯兵守之。嘉平元年，降蜀将句安于翅上，即此地也。○《陈泰传》亦作“为翅”。◎弼按：《通鉴》胡注作“为翅”，不作“鸟翅”，钱说误。</span>
淮军始到狄道，
<span class="c1">◎《郡国志》：凉州陇西郡狄道。◎《一统志》：狄道故城，今甘肃兰州府狄道州西南。</span>
议者佥谓宜先讨定枹罕，
<span class="c1">枹罕，见前。</span>
内平恶羌，外折贼谋。淮策维必来攻霸，遂入沨中，
<span class="c1">◎谢鍾英曰：沨中当在狄道南，为翅北。</span>
转南迎霸。维果攻为翅，会淮军適至，维遁退。进讨叛羌，斩饿何、烧戈，降服者万余落。九年，遮塞等屯河关、白土故城，
<span class="c1">◎赵一清曰：○《水经·河水注》：左南津西六十里有白土城，城在大河之北，而为缘河济渡之处。魏凉州刺史郭淮破羌遮寒于白土，即此处。○据此，则淮曾为凉州刺史，盖传失之。◎弼按：○聚珍本《水经注》案语云：淮为雍州刺史，此云“凉州”，误。○又云： “遮塞”近刻讹作“遮寒”。◎《郡国志》：陇西郡河关。◎《一统志》河关故城，今甘肃兰州府河州西北。◎谢鍾英曰：白土，两汉志属上郡，《晋志》属金城。◎《一统志》：今甘肃西宁府西宁县东南。◎鍾英按：当在西宁东南积石山南临河之地。又考汉县在今陕西榆林府神木县北，其地魏时陷入鲜卑，故移县西宁县境。</span>
据河拒军。淮见形上流，密于下渡兵据白土城，击，大破之。治无戴围武威，
<span class="c1">◎《郡国志》：凉州武威郡武威。◎《一统志》：今甘肃凉州府镇番县北。</span>
家属留在西海。
<span class="c1">◎《郡国志》：凉州张掖居延属国。◎刘昭注：献帝建安末立为西海郡。◎洪亮吉曰：○《晋志》：献帝兴平二年，武威太守张雅请置。○盖请立于兴平中，至建安末始置也。◎谢鍾英曰：按《献帝起居注》建安十八年复《禹贡》九州，雍州部已有西海郡。刘昭谓建安末立者，误。洪氏从刘昭说，非也。</span>
淮进军趋西海，欲掩取其累重，会无戴折还，与战于龙夷之北，
<span class="c1">◎谢鍾英曰：按当时兵势，龙夷当在武威、西海之间。</span>
破走之。
<span class="c1">◎《水经·河水注》：逆水出允吾县东南，迳广武城西，故广武都尉治。郭淮破叛羌治无戴于此处也。◎允吾为金城郡治，广武在其北。此可补史阙。</span>
令居恶虏在石头山之西，
<span class="c1">◎令居，两汉志属金城郡。◎《一统志》：令居故城，今甘肃凉州府平番县西北。</span>
当大道止，断绝王使。淮还过讨，大破之。姜维出石营，
<span class="c1">◎《一统志》：石营在今甘肃巩昌府西和县西北。</span>
从彊川，乃西迎治无戴，留阴平太守廖化于成重山筑城，
<span class="c1">◎赵一清曰：○《水经·漾水注》：白水又东迳郭公城南。昔郭淮攻廖化于阴平筑之，故因名焉。○一清案：陕西階州文县，故氐、羌地，汉武开西南夷，置阴平道，属广汉郡，北部都尉治焉。蜀建兴七年取魏阴平，魏亦遥置其郡，属雍州。蜀亡，始合而为一，属秦州。而四川龙安府东百五十里有阴平城。○宋白曰：文州为古阴平，魏、晋之阴平郡及阴平县治也。文县南至龙安府三百三十里。此魏、蜀分置之迹，略有可考者。◎谢鍾英曰：成重山当在狄道之西，羌中西倾山之东。</span>
敛破羌保质。淮欲分兵取之。诸将以维众西接强胡，化以据险，
<span class="c1">古 “以”、“已”通。</span>
分军两持，兵势转弱，进不制维，退不拔化，非计也，不如合而俱西，及胡、蜀未集，
<span class="c1">宋本“集”作“接”。</span>
绝其内外，此伐交之兵也。淮曰：“今往取化，出贼不意，维必狼顾。比维自致，足以定化，且使维疲于奔命。兵不远西，而胡交自离，此一举而两全之策也。”乃别遣夏侯霸等追维于沓中，
<span class="c1">◎胡三省曰：沓中在诸羌中，即沙嵹之地。◎《方舆纪要》：在洮州卫南。◎谢鍾英曰：当在旧洮州西南之西倾山南。</span>
淮自率诸军就攻化等。维果驰还救化，皆如淮计。进封都乡侯。

6. <span id="卷二十六·魏书二十六·满田牵郭传第二十六-郭淮-6"></span>
嘉平元年，迁征西将军，都督雍、凉诸军事。是岁，与雍州刺史陈泰协策，降蜀牙门将句安等于翅上。
<span class="c1">◎句安，见《陈泰传》。◎《晋书·文帝纪》：蜀将姜维寇陇右，郭淮攻维别将句安于麹，久而不决。帝乃进据长城，南趣骆谷以疑之。维惧，退保南郑。安军绝援，率众来降。</span>
二年，诏曰：“昔汉川之役，
<span class="c1">建安二十四年，夏侯渊战没于汉中。</span>
几至倾覆。淮临危济难，功书王府。在关右三十余年，
<span class="c1">自建安末至嘉平。</span>
外征寇虏，内绥民夷。比岁以来，摧破廖化，禽虏句安，功绩显著，朕甚嘉之。今以淮为车骑将军、仪同三司，持节、都督如故。”进封阳曲侯，
<span class="c1">封本县侯。</span>
邑凡二千七百八十户，分三百户，封一子亭侯。
<span class="c1">◎《世语》曰：淮妻，王淩之妹。淩诛，妹当从坐，御史往收。督将及羌、胡渠帅数千人叩头请淮表留妻，淮不从。妻上道，莫不流涕，人人扼腕，欲劫留之。淮五子叩头流血请淮，淮不忍视，乃命左右追妻。于是追者数千骑，数日而还。淮以书白司马宣王曰：“五子哀母，不惜其身；若无其母，是无五子；无五子，亦无淮也。今辄追还，若于法未通，当受罪于主者，觐展在近。”书至，宣王亦宥之。
<span class="c2">淮与王淩为姻，又与毌丘父子、文钦通书问，幸死于正元二年正月，在毌丘举事之前，否则亦不免于司马氏之株连矣。文钦与郭淮书，见《毌丘俭传》注。</span>
</span>
正元二年薨，
<span class="c1">淮死于正月三十日癸未。</span>
追赠大将军，谥曰贞侯。
<span class="c1">◎《御览·居处部》引《述征记》：青门外有魏车骑将军郭淮碑。</span>
子统嗣。统官至荆州刺史，薨。子正嗣。咸熙中开建五等，以淮著勋前朝，改封汾阳子。
<span class="c1">◎《晋诸公赞》曰：淮弟配，字仲南，有重名，位至城阳太守。裴秀、贾充皆配女婿。
<span class="c2">◎《晋书·贾充传》：充妇广城君郭槐，性妒忌。初，充子黎民年三岁，乳母抱之当阁。黎民见充入，喜笑，充就而拊之。槐望见，谓充私乳母，即鞭杀之。黎民恋念，发病而死。后又生男，过期，复为乳母所抱，充以手摩其头。郭疑乳母，又杀之，儿亦思慕而死。充遂无胤。及薨，槐以外孙韩谧为黎民子，奉充后。初，充前妻李氏淑美有才行，生二女荃、濬。父丰诛，李氏坐流徙。后娶城阳太守郭配女，即广城君也。郭彰，字叔武，太原人，贾后从舅。后专朝，彰豫参权势，人称贾、郭，谓谧及彰也。</span>
子展，字泰舒。有器度幹用，历职著绩，终于太仆。次弟豫，字泰宁，相国参军，知名，早卒。女適王衍。配弟镇，字季南，谒者仆射。镇子奕，字泰业。
<span class="c2">时有两郭奕，一为郭奉孝之子，颍川人，见《郭嘉传》。</span>
《山涛启事》称奕高简有雅量，历位雍州刺史、尚书。
<span class="c2">◎赵一清曰：○《晋书·郭奕传》：奕字大业，初为野王令，羊祜常过之，奕叹曰：“羊叔子何必减郭大业！”少还后往，又叹曰：“羊叔子去人远矣。”遂送祜出界数百里，坐此免官。奕有重名，当世朝臣皆出其下。太康八年卒，赐谥曰简。○又《魏书·郭祚传》：淮弟亮之后。从高祖南巡，车驾幸长安，行经渭桥，过郭淮庙，问祚曰：“是卿祖宗所承邪？”祚曰： “是臣七世伯祖。”高祖曰：“先贤后哲，顿在一门。”</span>
</span>

7. <span id="卷二十六·魏书二十六·满田牵郭传第二十六-郭淮-7"></span>
评曰：满宠立志刚毅，勇而有谋。田豫居身清白，规略明练。牵招秉义壮烈，威绩显著。郭淮方策精详，垂问秦、雍。而豫位止小州，
<span class="c1">并州刺史。</span>
招终于郡守，
<span class="c1">雁门太守。</span>
未尽其用也。
