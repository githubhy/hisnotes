---
weight: 26
title: 卷二十五·魏书二十五·辛毗杨阜高堂隆传第二十五
---

# 卷二十五·魏书二十五·辛毗杨阜高堂隆传第二十五

1. <span id="卷二十五·魏书二十五·辛毗杨阜高堂隆传第二十五-1"></span>
魏书二十五辛毗杨阜高堂隆传第二十五
三国志二十五

2. <span id="卷二十五·魏书二十五·辛毗杨阜高堂隆传第二十五-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：le_minuit</span>
<span class="c1">复校：擎骥</span>

## 辛毗

1. <span id="卷二十五·魏书二十五·辛毗杨阜高堂隆传第二十五-辛毗-1"></span>
辛毗字佐治，颍川阳翟人也。
<span class="c1">阳翟，见《郭嘉传》。</span>
其先建武中
<span class="c1">光武时。</span>
自陇西东迁。
<span class="c1">《晋书·忠义传》辛勉、辛恭靖，《隐逸传》辛谧，世称冠族，俱陇西狄道人。《辛宪英传》亦云陇西人，魏侍中毗之女也。辛氏盖世居陇西。</span>
毗随兄评从袁绍。
<span class="c1">评字仲治。</span>
太祖为司空，辟毗，毗不得应命。及袁尚攻兄谭于平原，谭使毗诣太祖求和。
<span class="c1">◎《英雄记》曰：谭、尚战于外门，
<span class="c2">◎章怀注：郛郭之门。◎《通鉴》作“战于门外”。◎胡注：邺城门外也。</span>
谭军败奔北。
<span class="c2">◎范《书·袁绍传》：谭败，引兵还南皮。</span>
郭图说谭曰：“今将军国小兵少，粮匮势弱，显甫之来，久则不敌。愚以为可呼曹公来击显甫。曹公至，必先攻邺，显甫还救。将军引兵而西，自邺以北皆可虏得。若显甫军破，其兵奔亡，又可敛取以拒曹公。曹公远侨而来，粮饷不继，必自逃去。比此之际，赵国以北皆我之有，亦足与曹公为对矣。不然，不谐。”谭始不纳，后遂从之。问图：“谁可使？”图答：“辛佐治可。”谭遂遣毗诣太祖。</span>
太祖将征荆州，次于西平。
<span class="c1">◎《郡国志》：豫州汝南郡西平。◎《一统志》：西平故城，今河南汝宁府西平县西四十五里。</span>
毗见太祖致谭意，太祖大悦。后数日，更欲先平荆州，使谭、尚自相弊。他日置酒，毗望太祖色，知有变，以语郭嘉。嘉白太祖，太祖谓毗曰：“谭可信？尚必可克不？”毗对曰：“明公无问信与诈也，直当论其势耳。袁氏本兄弟相伐，非谓他人能间其间，乃谓天下可定于己也。
<span class="c1">◎胡三省曰：能间，工苋翻。言袁氏兄弟相攻，其初计不谓他人能乘其间，乃谓并青、冀为一，则可乘势以定天下矣。</span>
今一旦求救于明公，此可知也。
<span class="c1">◎胡三省曰：言其势穷。</span>
显甫见显思困而不能取，
<span class="c1">谭字显思，尚字显甫。</span>
此力竭也。兵革败于外，谋臣诛于内，
<span class="c1">谓逢纪、田丰等死也。</span>
兄弟谗阋，
<span class="c1">阋，斗也，很也，戾也。</span>
国分为二；连年征伐，而战士生虮虱，
<span class="c1">宋本作“连年战伐，而介胄生虮虱”，《通鉴》同。</span>
加以旱蝗，饥馑并臻，国无囷仓，行无裹粮，天灾应于上，人事困于下，民无愚智，皆知土崩瓦解，此乃天亡尚之时也。兵法称有石城汤池带甲百万而无粟者，不能守也。今往攻邺，尚不还救，即不能自守。还救，即谭踵其后。以明公之威，应困穷之敌，击疲弊之寇，无异迅风之振秋叶矣。
<span class="c1">◎胡三省曰：秋叶易陨，况遇迅风乎？</span>
天以袁尚与明公，明公不取而伐荆州。荆州丰乐，国未有衅。仲虺有言：‘取乱侮亡。’
<span class="c1">◎胡三省曰：○见《尚书》。○孔安国注曰：乱则取之，有亡形则侮之。</span>
方今二袁不务远略而内相图，可谓乱矣；居者无食，行者无粮，可谓亡矣。朝不谋夕，民命靡继，而不绥之，欲待他年；他年或登，
<span class="c1">岁熟曰登。</span>
又自知亡而改修厥德，失所以用兵之要矣。今因其请救而抚之，利莫大焉。且四方之寇，莫大于河北；河北平，则六军盛而天下震。”
<span class="c1">◎《通鉴》“震”下有“矣”字。◎胡三省曰：观毗之言，非为谭请救也，劝操以取河北也。◎或曰：毗为袁氏请救，所论皆向曹氏，其心已有所私邪？抑致师之词，不得不尔邪？迹毗生平，非卖主者，或当时舍此别无以措辞。况曹瞒老奸，岂能欺以非理哉？◎弼按：良禽择木，事理之常。操为司空，已有辟毗之命，郭奉孝又为毗之乡人，策谋定计，算略深通。南向荆州，本为兵家之权变，毗已心折矣，安得不尽情倾吐乎？</span>
太祖曰：“善。”乃许谭平，次于黎阳。明年攻邺，克之，
<span class="c1">◎《郡国志》：冀州魏郡邺、黎阳。◎《一统志》：黎阳故城，今河南卫辉府濬县东北。邺县故城，今河南章德府临漳县西南。◎本志《荀攸传》注引《魏书》曰：攸姑子辛韬问攸取冀州事，攸曰：“佐治为袁谭乞降，王师自往平之，吾何知焉？”</span>
表毗为议郎。
<span class="c1">◎《续百官志》：议郎，六百石，无员。</span>
久之，太祖遣都护曹洪平下辩，
<span class="c1">曹洪拜都护将军。下辩，见《夏侯渊传》。</span>
使毗与曹休参之，
<span class="c1">◎《曹休传》：休字文烈。太祖谓休：“汝虽参军，其实帅也。”</span>
令曰：“昔高祖贪财好色，而良、平匡其过失。今佐治、文烈忧不轻矣。”军还，为丞相长史。

2. <span id="卷二十五·魏书二十五·辛毗杨阜高堂隆传第二十五-辛毗-2"></span>
文帝践阼，迁侍中，
<span class="c1">◎毗为侍中，列名劝进，见禅代众事。◎《御览·二百二十七》引《魏略》云：帝尝大会殿中，御史簪白笔侧陛而坐。上问左右：“此为何官？何主？”左右不对。辛毗曰：〖《御览·六百八十八》引此作“侍中辛毗对曰”。〗“此为御史，旧持簪笔以奏不法。今日直备官，但珥笔耳。”◎本志《鲍勋传》侍中辛毗表救鲍勋，亦毗官侍中时事。</span>
赐爵关内侯。时议改正朔。毗以“魏氏遵舜、禹之统，应天顺民；至于汤、武，以战伐定天下，乃改正朔。孔子曰‘行夏之时’，《左氏传》曰‘夏数为得天正’，何必期于相反”。帝善而从之。

3. <span id="卷二十五·魏书二十五·辛毗杨阜高堂隆传第二十五-辛毗-3"></span>
帝欲徙冀州士家十万户实河南。
<span class="c1">◎胡三省曰：时营洛阳，故欲徙冀州士卒家以实之。</span>
时连蝗民饥，群司以为不可，而帝意甚盛。毗与朝臣俱求见，帝知其欲谏，作色以见之，
<span class="c1">《通鉴》“见”作“待”。</span>
皆莫敢言。毗曰：“陛下欲徙士家，其计安出？”帝曰：“卿谓我徙之非邪？”毗曰：“臣以为非也。”
<span class="c1">宋本“臣”作“诚”。作“臣”亦可通，然不如“诚”字之益形鲠直。</span>
帝曰：“吾不与卿共议也。”毗曰：“陛下不以臣不肖，置之左右，厕之谋议之官，
<span class="c1">◎胡三省曰：侍中于周为常伯之任，在天子左右，备切问近对，拾遗补缺。</span>
安得不与臣议邪！臣所言非私也，
<span class="c1">宋本无“也”字。</span>
乃社稷之虑也，安得怒臣！”帝不答，起入内；毗随而引其裾，帝遂奋衣不还，良久乃出，曰：“佐治，卿持我何太急邪？”毗曰：“今徙，既失民心，又无以食也。”帝遂徙其半。尝从帝射雉，帝曰：“射雉乐哉！”毗曰：“于陛下甚乐，而于群下甚苦。”帝默然，后遂为之稀出。

4. <span id="卷二十五·魏书二十五·辛毗杨阜高堂隆传第二十五-辛毗-4"></span>
上军大将军曹真征朱然于江陵，
<span class="c1">事在黄初三年。</span>
毗行军师。还，封广平亭侯。帝欲大兴军征吴，毗谏曰：“吴、楚之民，险而难御，道隆后服，道洿先叛，自古患之，非徒今也。今陛下祚有海内，夫不宾者，其能久乎？昔尉佗称帝，
<span class="c1">◎《史记·南越尉佗列传》：高后时有司请禁南越关市铁器，佗乃自尊号为南越武帝。及孝文帝元年，使陆贾往南越，因让佗，佗顿首谢，愿长为藩臣。</span>
子阳僭号，
<span class="c1">◎范《书·公孙述传》：述字子阳。建武元年，遂自立为天子，号成家，建元曰龙兴元年。建武十二年，吴汉、臧宫与述战于成都，述被创死。</span>
历年未几，或臣或诛。何则？违逆之道不久全，而大德无所不服也。方今天下新定，土广民稀。夫庙算而后出军，犹临事而惧，况今庙算有阙而欲用之，臣诚未见其利也。
<span class="c1">毛本“未”作“朱”，误。</span>
先帝屡起锐师，临江而旋。今六军不增于故，而复循之，
<span class="c1">◎《通鉴》“循”作“修”。◎胡三省曰：○修之，谓修怨也。○《左传》曰：将修先君之怨。</span>
此未易也。今日之计，莫若修范蠡之养民，法管仲之寄政，则充国之屯田，明仲尼之怀远；十年之中，强壮未老，童龀胜战，兆民知义，将士思奋，然后用之，则役不再举矣。”帝曰：“如卿意，更当以虏遗子孙邪？”毗对曰：“昔周文王以纣遗武王，唯知时也。苟时未可，容得已乎！”帝竟伐吴，至江而还。

5. <span id="卷二十五·魏书二十五·辛毗杨阜高堂隆传第二十五-辛毗-5"></span>
明帝即位，进封颍乡侯，
<span class="c1">◎《水经》：颍水南迳颍乡城西，魏明帝封侍中辛毗为侯国也。</span>
邑三百户。时中书监刘放、令孙资见信于主，制断时政，大臣莫不交好，而毗不与往来。毗子敞谏曰：“今刘、孙用事，众皆影附，大人宜小降意，和光同尘；
<span class="c1">解见《刘廙传》。</span>
不然必有谤言。”毗正色曰：“主上虽未称聪明，不为闇劣。吾之立身，自有本未。就与刘、孙不平，不过令吾不作三公而已，何危害之有？焉有大丈夫欲为公而毁其高节者邪？”冗从仆射毕轨表言：“尚书仆射王思精勤旧吏，忠亮计略不如辛毗，毗宜代思。”帝以访放、资，放、资对曰：“陛下用思者，诚欲取其效力，不贵虚名也。毗实亮宜，然性刚而专，圣虑所当深察也。”遂不用。出为卫尉。

6. <span id="卷二十五·魏书二十五·辛毗杨阜高堂隆传第二十五-辛毗-6"></span>
帝方修殿舍，百姓劳役，毗上疏曰：“窃闻诸葛亮讲武治兵，而孙权市马辽东，量其意指，似欲相左右。
<span class="c1">◎沈家本曰：○《明纪》：太和六年，治许昌宫，起景福、承光殿。○毗上疏乃是年事，故尚有“诸葛亮讲武治兵”语。</span>
备豫不虞，古之善政，而今者宫室大兴，加连年谷麦不收。《诗》云：‘民亦劳止，迄可小康，惠此中国，以绥四方。’
<span class="c1">◎《诗·大雅·民劳之章》。◎《毛传》云：汔，危也。中国，京师也。四方，诸夏也。◎郑《笺》云：汔，几也。今周民罢劳矣，王几可以小安之乎？爱京师之人以安天下。</span>
唯陛下为社稷计。”帝报曰：“二虏未灭而治宫室，直谏者立名之时也。
<span class="c1">◎何焯曰：千古拒谏根柢，在此一语。</span>
夫王者之都，当及民劳兼办，使后世无所复增，是萧何为汉规摹之略也。今卿为魏重臣，亦宜解其大归。”帝又欲平北芒，令于其上作台观，
<span class="c1">◎《黄图》曰：登之可以远观，故曰观。</span>
则见孟津。毗谏曰：“天地之性，高高下下，
<span class="c1">◎《国语》：周太子晋曰：“天地成而聚于高，归物于下。四岳佐禹，高高下下，封崇九山，決汨九川。”</span>
今而反之，既非其理；加以损费人功，民不堪役。且若九河盈溢，洪水为害，而丘陵皆夷，将何以御之？”帝乃止。
<span class="c1">◎赵一清曰：○《水经·河水注》：魏氏起玄武观于芒垂。张景阳《玄武观赋》所谓“高楼特起，竦跱岧峣，直亭亭以孤立，延千里之清飙”也。○盖其后竟作之，传云“帝乃止”，饰词耳。</span>
<span class="c1">◎《魏略》曰：诸葛亮围祁山，不克，引退。张郃追之，为流矢所中死。帝惜郃，临朝而叹曰：“蜀未平而郃死，将若之何！”司空陈群曰：“郃诚良将，国所依也。”毗心以为郃虽可惜，然已死，不当内弱主意，而示外以不大也。乃持群曰：“陈公，是何言欤！当建安之末，天下不可一日无武皇帝也，及委国祚，而文皇帝受命。黄初之世，亦谓不可无文皇帝也，及委弃天下，而陛下龙兴。今国内所少，岂张郃乎？”陈群曰：“亦诚如辛毗言。”帝笑曰：“陈公可谓善变矣。”◎臣松之以为：拟人必于其伦，取譬宜引其类，故君子于其言，无所苟而已矣。毗欲弘广主意，当举若张辽之畴，安有于一将之死而可以祖宗为譬哉？非所宜言，莫过于兹，进违其类，退似谄佞，佐治刚正之体，不宜有此。《魏略》既已难信，习氏又从而载之，
<span class="c2">◎官本《考证》曰：监本“习氏”讹作“习文”。</span>
窃谓斯人受诬不少。</span>

7. <span id="卷二十五·魏书二十五·辛毗杨阜高堂隆传第二十五-辛毗-7"></span>
青龙二年，诸葛亮率众出渭南。先是，大将军司马宣王数请与亮战，明帝终不听。
<span class="c1">前已书“明帝即位”，此“明”字疑衍。</span>
是岁恐不能禁，乃以毗为大将军军师，使持节；六军皆肃，准毗节度，莫敢犯违。
<span class="c1">◎《魏略》曰：宣王数数欲进攻，毗禁不听。宣王虽能行意，而每屈于毗。
<span class="c2">◎互见《明纪》青龙二年注引《魏氏春秋》。◎《蜀志·诸葛亮传》注引《汉晋春秋》曰：宣王表请战，使卫尉辛毗持节以制之。◎《世说·方正篇》云：诸葛亮之次渭滨，关中震动。魏明帝深惧晋宣王战，乃遣辛毗为军司马。宣王与亮对渭而阵，亮设诱谲万方，宣王果大忿，将应之以重兵。亮遣间谍觇之，还曰：“有老夫仗黄钺，毅然当军门立，军不得出。”亮曰：“此必辛佐治也。”</span>
</span>
亮卒，复还为卫尉。薨，谥曰肃侯。子敞嗣，咸熙中为河南太守。
<span class="c1">宋本作“河内太守”。</span>
<span class="c1">◎《世语》曰：敞字泰雍，官至卫尉。
<span class="c2">潘眉曰：《真诰·阐幽微》云“辛毗子名敞，为河南太守，太常卿。”传注不言为太常卿者，阙略也。</span>
毗女宪英，適太常泰山羊耽，
<span class="c2">◎《晋书·羊祜传》：祜字叔子，泰山南城人。祜，蔡邕外孙，年十二丧父，事叔父耽甚谨。后尝与从弟琇书曰：“既定边事，当角巾东路归故里，为容棺之墟。以白士而居重位，何能不以盛满受责乎！”</span>
外孙夏侯湛
<span class="c2">毛本“夏”作“更”误。夏侯湛为夏侯庄之子，庄为羊衜之婿，湛为羊衜之外孙，非羊耽之外孙也，参阅《夏侯渊传》注引《世语》即知。</span>
为其传曰：“宪英聪明有才鉴。
<span class="c2">◎《晋书·列女传》“明”作“朗”。◎赵一清曰：○《晋书·夏侯湛传》：湛字孝若，谯国谯人，祖威，父庄。湛幼有盛才，文章宏富。○《御览》卷八百十五引孝若为《宪英传》有曰：夫人性不好华丽，琇上夫人鼲子披，缘以锦，不肯服。从外孙胡母扬上夫人锦被，夫人反卧之。○一清案：此事《晋书·列女传》以为羊祜。〖◎《晋书·列女传》：祜尝送锦被，宪英嫌其华，反而覆之。〗◎弼按：祜立身清俭，琇性豪侈，锦被当为琇所上，孝若传可据，《晋书·列女传》“祜”字疑亦“琇”字之误。</span>
初文帝与陈思王争为太子，既而文帝得立，抱毗颈而喜曰：‘辛君知我喜不？’毗以告宪英，宪英叹曰：‘太子代君主宗庙社稷者也。代君不可以不戚，主国不可以不惧，宜戚而喜，何以能久？魏其不昌乎！’
<span class="c2">◎胡三省曰：女子之智识，有男子不能及者。</span>
弟敞为大将军曹爽参军。司马宣王将诛爽，因爽出，闭城门。大将军司马鲁芝将爽府兵，犯门斩关，出城门赴爽，
<span class="c2">“门”字疑衍。</span>
来呼敞俱去。敞惧，问宪英曰：‘天子在外，太傅闭城门，人云将不利国家，于事可得尔乎？’
<span class="c2">◎胡三省曰：尔，犹言如此也。</span>
宪英曰：‘天下有不可知，然以吾度之，太傅不得不尔！
<span class="c2">宋本、冯本“太傅”下有“殆”字。</span>
明皇帝临崩，把太傅臂，以后事付之，此言犹在朝士之耳。且曹爽与太傅俱受寄托之任，而独专权势，行以骄奢，于王室不忠，于人道不直，此举不过以诛曹爽耳。’敞曰：‘然则事就乎？’宪英曰：‘得无殆就！
<span class="c2">◎胡三省曰：殆，近也。</span>
爽之才非太傅之偶也。’
<span class="c2">偶，匹也。</span>
敞曰：‘然则敞可以无出乎？’宪英曰：‘安可不出。
<span class="c2">宋本、冯本“可”下有“以”字。</span>
职守，人之大义也。凡人在难，犹或恤之；为人执鞭而弃其事，不祥，不可也。且为人死，为人任，亲昵之职也，
<span class="c2">◎冯本“昵”误作“泥”。◎胡三省曰：○《左传》：晏子曰：“君为社稷死，则死之；若为己死，非其私昵，谁敢任之？”○私昵，私爱也。此言亲者则可为质任，爱昵者则可为之死。</span>
从众而已。’敞遂出。宣王果诛爽。事定之后，敞叹曰：‘吾不谋于姊，几不获于义。’逮钟会为镇西将军，宪英谓从子羊祜曰：‘钟士季何故西出？’祜曰：‘将为灭蜀也。’宪英曰：‘会在事纵恣，非特久处下之道，吾畏其有他志也。’祜曰：‘季母勿多言。’
<span class="c2">◎周寿昌曰：羊祜为羊耽从子，故呼辛氏为季母，亦犹叔母之称。</span>
其后会请子琇为参军，
<span class="c2">毛本“军”误作“岂”。</span>
宪英忧曰：‘他日见钟会之出，吾为国忧之矣。今日难至吾家，此国之大事，必不得止也。’琇固请司马文王，文王不听。宪英语琇曰：‘行矣，戒之！古之君子，入则致孝于亲，出则致节于国，在职思其所司，在义思其所立，不遗父母忧患而已。军旅之间，可以济者，其惟仁恕乎！汝其慎之！’琇竟以全身。
<span class="c2">琇，事见《陈留王纪》咸熙元年。</span>
宪英年至七十有九，泰始五年卒。”
<span class="c2">《晋书·列女传·羊耽妻辛氏传》全与此同。《御览·八百十五》题作夏侯湛《羊太常辛夫人传》，全篇通称夫人。</span>
</span>

## 杨阜

1. <span id="卷二十五·魏书二十五·辛毗杨阜高堂隆传第二十五-杨阜-1"></span>
杨阜字义山，天水冀人也。
<span class="c1">◎天水郡，见《明纪》太和二年，又见《王肃传》注引《魏略·薛夏传》。◎《郡国志》：凉州汉阳郡冀。◎胡三省曰：汉阳郡至晋方改天水，史追书也。◎又曰：冀县属汉阳郡，郡及凉州刺史治焉。◎马与龙曰：《阎温传》“马超围州所治冀城”，《杨阜传》“惟冀城奉州郡固守”，是灵帝中平以后迄建安末，凉州治冀也。◎王先谦曰：冀县，三国魏属天水郡。◎《一统志》：冀县故城，今甘肃巩昌府伏羌县南。</span>
<span class="c1">◎《魏略》曰：阜少与同郡尹奉次曾、赵昂伟章俱发名，伟章、次曾与阜俱为凉州从事。
<span class="c2">尹奉后为燉煌太守，见《仓慈传》，又见《阎温传》。</span>
</span>
以州从事为牧韦端使诣许，
<span class="c1">事在建安四年。韦端，见《荀彧传》注。</span>
拜安定长史。
<span class="c1">◎《续百官志》：每郡置太守一人，丞一人，（丞）〈郡〉当边戍者，丞为长史。</span>
阜还，关右诸将问袁、曹胜败孰在，阜曰：“袁公宽而不断，
<span class="c1">◎或曰：断，指法度言，与“少决”非复。</span>
好谋而少决；不断则无威，少决则失后事，今虽强，终不能成大业。曹公有雄才远略，决机无疑，法一而兵精，能用度外之人，所在各尽其力，必能济大事者也。”长史非其好，遂去官。而端征为太仆，其子康代为刺史，辟阜为别驾。察孝廉，辟丞相府，州表留参军事。

2. <span id="卷二十五·魏书二十五·辛毗杨阜高堂隆传第二十五-杨阜-2"></span>
马超之战败渭南也，走保诸戎。太祖追至安定，而苏伯反河间，
<span class="c1">马超战败渭南在建安十六年，河间民田银、苏伯反在建安十七年。</span>
将引军东还。阜时奉使，言于太祖曰：“超有信、布之勇，甚得羌、胡心，西州畏之。若大军还，不严为之备，陇上诸郡非国家之有也。”
<span class="c1">◎胡三省曰：○陇西南安、汉阳、永阳，皆陇上诸郡也。○《献帝起居注》：初平四年，分汉阳、上郡为永阳。</span>
太祖善之，而军还仓卒，为备不周。超率众戎渠帅以击陇上郡县，
<span class="c1">宋本“众”作“诸”。</span>
陇上郡县皆应之，惟冀城奉州郡以固守。超尽兼陇右之众，而张鲁又遣大将杨昂以助之，凡万余人，攻城。
<span class="c1">《通鉴》作“攻冀城”，在建安十八年。</span>
阜率国士大夫
<span class="c1">国，谓郡国也。士大夫，谓将士也。解见《武纪》建安十二年注。</span>
及宗族子弟胜兵者千余人，使从弟岳于城上作偃月营，与超接战，自正月至八月拒守而救兵不至。州遣别驾阎温循水潜出求救，
<span class="c1">告急于夏侯渊。时渊屯长安。</span>
为超所杀，
<span class="c1">详见《阎温传》。</span>
于是刺史、太守失色，始有降超之意。
<span class="c1">宋本“意”作“计”。</span>
阜流涕谏曰：“阜等率父兄子弟以义相励，有死无二；田单之守，
<span class="c1">◎《史记·田单列传》：燕师长驱平齐，田单东保即墨。</span>
不固于此也。弃垂成之功，陷不义之名，阜以死守之。”遂号哭。刺史、太守卒遣人请和，开城门迎超。
<span class="c1">◎裴注引皇甫谧《列女传》云：韦康素仁，悯吏民伤残，欲与超和。◎本志《荀彧传》引注《三辅决录》云：康为马超所围，坚守历时，救军不至，遂为超所杀。◎弼按：马超勇力善战，抚有羌、胡，既兼陇右之众，又得张鲁之助，宜其所向无敌。魏武军还仓卒，为备不周，韦康孤城无援，坚守八月，阎温潜出，又死贼手，东军之来，殆已绝望，不忍吏民无辜死亡，委屈求和，其情可原。超虽残暴，背约害康，亦假手杨昂，肆其屠戮。故韦康死后，吏民忿恨，姜叙之母、赵昂之妻皆忠义奋发，咸为故君复雠。若康为卖城求活者，不特有负荀彧之荐，而杨阜、姜叙亦必不歔欷悲愤，约誓讨超矣。是非功罪，略迹原心，君子平情论事，当为康恕也。</span>
超入，拘岳于冀，使杨昂杀刺史、太守。

3. <span id="卷二十五·魏书二十五·辛毗杨阜高堂隆传第二十五-杨阜-3"></span>
阜内有报超之志，而未得其便。顷之，阜以丧妻求葬假。
<span class="c1">◎《通鉴》：会杨阜丧妻，就超求假以葬之。◎胡注：休假也。求假，犹古之请告请急也。</span>
阜外兄姜叙屯历城。
<span class="c1">◎胡三省曰：○《水经注》：历城在西县，去仇池一百二十里，后改为建安城。○杜佑曰：历城在今同谷郡西七里，去仇池九十里。○宋白曰：晋置仇池郡于历城，今为成州。◎《一统志》：建安城在今甘肃階州成县北，本名历城。◎《水经注》：建安水经建安城南，其地古西县之历城也，后改为建安。</span>
阜少长叙家，见叙母及叙，说前在冀中时事，歔欷悲甚。
<span class="c1">◎胡三省曰：歔，音虚。欷，音希。泣余声也。</span>
叙曰：“何为乃尔？”阜曰：“守城不能完，君亡不能死，亦何面目以视息于天下！
<span class="c1">◎胡三省曰：目之视物，一出入息之顷则一瞬。</span>
马超背父叛君，虐杀州将，岂独阜之忧责，一州士大夫皆蒙其耻。君拥兵专制而无讨贼心，
<span class="c1">叙为抚夷将军，拥兵屯历城。</span>
此赵盾所以书弑君也。
<span class="c1">◎各本“弑”皆作“杀”，局本作“弑”。◎胡三省曰：○赵盾，晋卿，赵宣子也。○《左传》：赵穿攻灵公于桃园，宣子未出山而复。太史书曰“赵盾弑其君”，以示于朝。宣子曰：“不然。”对曰：“子为正卿，亡不越境，反不讨贼，非子而谁？”</span>
超强而无义，多衅易图耳。”叙母慨然，敕从阜计。
<span class="c1">◎官本《考证》曰：北宋本作“敕叙从阜”。</span>
计定，
<span class="c1">元本、吴本、毛本俱无下“计”字。</span>
外与乡人姜隐、赵昂、尹奉、姚琼、孔信、武都人李俊、王灵结谋，定讨超约，使从弟谟至冀语岳，并结安定梁宽、
<span class="c1">梁宽，故黄门侍郎，见《庞淯传》注引《列女传》。</span>
见南安赵衢、庞恭等。约誓既明，十七年九月，
<span class="c1">◎《通鉴考异》曰：○《杨阜传》云“十七年九月”。○《武帝纪》：十八年，超在汉阳，复因羌、胡为害。十九年正月，赵衢等讨超，超奔汉中。○按：姜叙九月起兵，超即应出讨，超出，衢等即应闭门，不应至来年正月，盖魏史书捷音到邺之月耳。《杨阜传》误也。◎钱大昭曰：按《武帝纪》及《夏侯渊传》，并作“十九年”，此“七”字疑误。◎弼按：《考异》以十九年正月为捷音到邺之日，则杨阜、姜叙起兵之日当在十八年九月也。</span>
与叙起兵于卤城。
<span class="c1">◎卤城，详见《夏侯渊传》、《阎温传》。◎赵一清曰：○《方舆纪要·五十九》：卤城在冀县、西县之间，或曰“卤城”即“西城”之误。○一清按：《汉志》陇西郡有西县，安定郡有卤县。《续志》汉阳郡西县，故属陇西，安定无卤县，盖后汉省也。此当为安定之卤城。◎弼按：赵说述《汉志》、《续志》“西”与“卤”之别，是也。指杨阜起兵之卤城为安定之卤城，误也。安定之卤城后汉已省，则传文当云“故卤城”，且当时用兵实在天水郡〖即汉阳郡。〗冀县、西县地，不在安定也。</span>
超闻阜等兵起，自将出。而衢、宽等解岳，闭冀城门，讨超妻子。超袭历城，得叙母。叙母骂之曰：“汝背父之逆子，杀君之桀贼，
<span class="c1">◎胡三省曰：背父，谓马腾在邺，不顾而反。杀君，谓杀韦康也。</span>
天地岂久容汝，而不早死，敢以面目视人乎！”超怒，杀之。阜与超战，身被五创，宗族昆弟死者七人。超遂南奔张鲁。

4. <span id="卷二十五·魏书二十五·辛毗杨阜高堂隆传第二十五-杨阜-4"></span>
陇右平定，太祖封讨超之功，侯者十一人，赐阜爵关内侯。阜让曰：“阜君存无扞难之功，君亡无死节之效，于义当绌，于法当诛；超又不死，无宜苟荷爵禄。”太祖报曰：“君与群贤共建大功，西土之人以为美谈。子贡辞赏，仲尼谓之止善。
<span class="c1">◎《说苑》：鲁国之法，鲁人有赎臣妾于诸侯者，取金于府。子贡赎人于诸侯而还其金，孔子闻之曰：“赐失之矣！自今以来，鲁人不复赎矣。”</span>
君其剖心以顺国命。姜叙之母，劝叙早发，明智乃尔，虽杨敞之妻
<span class="c1">◎《汉书·杨敞传》：敞为丞相，昭帝崩，昌邑王征即位，淫乱。大将军霍光、车骑将军张安世谋欲废王更立，使大司农田延年报敞。敞惊惧不知所言。延年起至更衣，敞夫人遽从东厢谓敞曰：“此国大事，今大将军议已定，使九卿来报君侯，君侯不疾应，与大将军同心，犹与无决，先事诛矣。”延年从更衣还，敞夫人与延年参语许诺，请奉大将军教令，遂共废昌邑王，立宣帝。</span>
盖不过此。贤哉，贤哉！良史记录，必不坠于地矣。”
<span class="c1">◎皇甫谧《列女传》曰：
<span class="c2">冯本“列”作“烈”，误。</span>
姜叙母者，天水姜伯奕之母也。建安中，马超攻冀，害凉州刺史韦康，州人凄然，莫不感愤。叙为抚夷将军，拥兵屯历。叙姑子杨阜，故为康从事，同等十余人，皆略属超，阴相结为康报仇，未有间。会阜妻死，辞超宁归西，因过至历，候叙母，说康被害及冀中之难，相对泣良久。姜叙举室感悲，叙母曰：“咄！伯奕，韦使君遇难，岂一州之耻，亦汝之负，
<span class="c2">◎胡三省曰：负，罪负也。</span>
岂独义山哉？汝无顾我，事淹变生。人谁不死？死国，忠义之大者。但当速发，我自为汝当之，不以余年累汝也。”因敕叙与阜参议，许诺，分人使语乡里尹奉、赵昂及安定梁宽等，令叙先举兵叛超，超怒，必自来击叙，宽等因从后闭门。约誓以定，叙遂进兵入卤，昂、奉守祁山。超闻，果自出击叙，宽等从后闭冀门，超失据。过卤，叙守卤。超因进至历，历中见超往，以为叙军还。又传闻超以走奔汉中，
<span class="c2">官本“以”作“已”，古“以”、“已”通。</span>
故历无备。及超入历，执叙母，母怒骂超。超被骂大怒，即杀叙母及其子，烧城而去。阜等以状闻，太祖甚嘉之，手令褒扬，语如本传。◎臣松之案：谧称阜为叙姑子，而本传云叙为阜外兄，与今名内外为不同。
<span class="c2">◎钱大昭曰：高幹为袁绍外甥，而《牵招传》云“尚外兄高幹”，以是例之，叙当以阜为外兄，疑传之误，非今古异称也。◎弼按：《夏侯玄传》“玄，曹爽之姑子也”，注引《魏书》云“玄亲曹爽外弟”，《夏侯渊传》注引《魏略》云“玄于曹爽为外弟”，此为姑子称外兄、外弟之证。</span>
◎谧又载赵昂妻曰：赵昂妻异者，故益州刺史天水赵伟璋妻，王氏女也。
<span class="c2">◎胡三省曰：据皇甫谧《列女传》，异，士氏女也。</span>
昂为羌道令，
<span class="c2">◎《郡国志》：凉州武都郡羌道。◎李兆洛曰：今甘肃階州西北。◎弼按：○《一统志》：羌道废县在西固所西北，西固所在階州西北百二十里。</span>
留异在西。
<span class="c2">西县也。</span>
会同郡梁双反，攻破西城，害异两男。异女英，年六岁，独与异在城中。异见两男已死，又恐为双所侵，引刀欲自刎，顾英而叹曰：“身死尔弃，当谁恃哉！吾闻西施蒙不洁之服，则人掩鼻，况我貌非西施乎？”乃以溷粪涅麻而被之，鲜食瘠形，自春至冬。双与州郡和，异竟以是免难。昂遣吏迎之，未至三十里，止谓英曰： “妇人无符信保傅，则不出房闱。昭姜沈流，
<span class="c2">◎刘向《列女传》曰：楚昭贞姜者，齐侯之女，楚昭王之夫人也。昭王出游，留夫人渐台之上而去。王闻江水大至，使使者迎夫人，忘持其符。夫人曰：“王与宫人约召必以符，今使者不持符，妾不敢行。”使者曰：“水方大至，还而取符，恐后。”夫人曰：“贞女之义不犯约，勇者不畏死。妾知从使者必生，留必死，然弃约越义而求生，不若留而死耳。”使者取符，水大至，台崩，夫人流而死。王曰：“嗟夫！守义死节，不为苟生，处约持信，以成其贞。”乃号曰贞姜。</span>
伯姬待烧，
<span class="c2">◎《谷梁传·襄公三十年》：伯姬之舍失火，左右曰：“夫人少辟火乎！”伯姬曰：“妇人之义，傅母不在，宵不下堂。”左右又曰：“妇人少辟火乎！”伯姬曰：“妇人之义，保母不在，宵不下堂。”遂逮乎火而死。妇人以贞为行者也，伯姬之妇道尽矣。详其事，贤伯姬也。</span>
每读其传，心壮其节。今吾遭乱不能死，将何以复见诸姑？所以偷生不死，惟怜汝耳。今官舍已近，吾去汝死矣。”遂饮毒药而绝。时適有解毒药良汤，撅口灌之，良久乃苏。建安中，昂转参军事，徙居冀。会马超攻冀，异躬著布韝，佐昂守备，又悉脱所佩环、黼黻以赏战士。及超攻急，城中饥困，刺史韦康素仁，愍吏民伤残，欲与超和。昂谏不听，归以语异，异曰：“君有争臣，大夫有专利之义；专不为非也。焉知救兵不到关陇哉？当共勉卒高勋，全节致死，不可从也。”比昂还，康与超和。超遂背约害康，又劫昂，质其嫡子月于南郑。
<span class="c2">◎《郡国志》：益州汉中郡南郑。◎《一统志》：南郑故城，今陕西汉中府城东。</span>
欲要昂以为己用，然心未甚信。超妻杨闻异节行，
<span class="c2">◎《通鉴》：建安十八年，赵衢、梁宽闭冀城门，尽杀超妻子，超进退失据，南奔张鲁。鲁欲妻之以女，或谓鲁曰：“有人若此不爱其亲，焉能爱人？”鲁乃止。〖事见《超传》注引《典略》。〗◎超妻杨氏盖死于冀城。</span>
请与宴终日。异欲信昂于超以济其谋，谓杨曰：“昔管仲入齐，立九合之功；
<span class="c2">◎《论语》：子曰：“桓公九合诸侯，不以兵车，管仲之力也。”</span>
由余適秦，穆公成霸。
<span class="c2">◎《史记》：戎王使由余于秦。由余，其先晋人也，亡入戎，能晋言。闻缪公贤，故使由余观秦。秦穆公得由余，西戎八国服于秦。</span>
方今社稷初定，治乱在于得人，凉州士马，乃可与中夏争锋，不可不详也。”杨深感之，以为忠于己，遂与异重相接结。昂所以得信于超，全功免祸者，异之力也。及昂与杨阜等结谋讨超，告异曰：“吾谋如是，事必万全，当奈月何？”异厉声应曰：“忠义立于身，雪君父之大耻，丧元不足为重，况一子哉？夫项橐、颜渊，
<span class="c2">◎《淮南子》：项讬七岁为孔子师，孔子有以听其言也。◎《家语》：颜回年二十九而发白，三十二早死。回以德行著名，孔子称其仁焉。◎《史记》：颜回字子渊，鲁人。</span>
岂复百年，贵义存耳。”昂曰：“善。”遂共闭门逐超，超奔汉中，从张鲁得兵还。异复与昂保祁山，
<span class="c2">冯本“祁”作“祈”，误。</span>
为超所围，三十日救兵到，乃解。超卒杀异子月。凡自冀城之难，至于祁山，
<span class="c2">冯本“祁”作“祈”，误。</span>
昂出九奇，异辄参焉。</span>

5. <span id="卷二十五·魏书二十五·辛毗杨阜高堂隆传第二十五-杨阜-5"></span>
太祖征汉中，以阜为益州刺史。还，拜金城太守，未发，转武都太守。郡滨蜀汉，阜请依龚遂故事，安之而已。
<span class="c1">◎《汉书·循吏传》：宣帝以龚遂为勃海太守，谓遂曰：“勃海废乱，君欲何以息其盗贼而称朕意？”遂对曰：“今欲使臣胜之（也）邪？将安之也？”上曰： “选用贤良，固欲安之也。”遂曰：“臣闻治乱民犹治乱绳，不可急也，唯缓之，然后可治。臣愿丞相、御史且无拘臣以文法，得一切便宜从事。”上许焉。</span>
会刘备遣张飞、马超等从沮道趣下辩，
<span class="c1">◎赵一清曰：○《续郡国志》：武都郡沮。○沔水出东狼谷，此云沮道，县有蛮夷谓之道，或汉末所增。◎王先谦曰：前汉县，三国蜀因，见常《志》。◎《一统志》：沮县故城，今陕西汉中府略阳县东一百十里。</span>
而氐雷定等七部万余落反应之。太祖遣都护曹洪御超等，超等退还。洪置酒大会，令女倡著罗縠之衣，蹋鼓，一坐皆笑。阜厉声责洪曰：“男女之别，国之大节，何有于广坐之中裸女人形体！虽桀、纣之乱，不甚于此。”遂奋衣辞出。洪立罢女乐，请阜还坐，肃然惮焉。

6. <span id="卷二十五·魏书二十五·辛毗杨阜高堂隆传第二十五-杨阜-6"></span>
及刘备取汉中以逼下辩，太祖以武都孤远，欲移之，恐吏民恋土。阜威信素著，前后徙民、氐，使居京兆、扶风、天水界者万余户，徙郡小槐里，
<span class="c1">◎赵一清曰：○《寰宇记》卷二十七：武功县小槐里。○李奇曰：即槐里之西城也。东已有槐里城，以此城为小槐里。</span>
百姓襁负而随之。为政举大纲而已，下不忍欺也。文帝问侍中刘晔等：“武都太守何如人也？”皆称阜有公辅之节。未及用，会帝崩。在郡十余年，征拜城门校尉。
<span class="c1">◎《续百官志》：城门校尉，一人，比二千石，掌雒阳城门十二所。</span>

7. <span id="卷二十五·魏书二十五·辛毗杨阜高堂隆传第二十五-杨阜-7"></span>
阜尝见明帝著绣，被缥绫半褎，
<span class="c1">◎宋本作“阜尝见明帝著，被缥绫半褎袖”，《通鉴》作“帝尝著帽，被缥绫半袖”。◎胡三省曰：○著，陟略翻。○《说文》曰：帽，小儿蛮夷头衣。缥，普沼翻，青白色。绫，纹帛，或谓之绮，或谓之纹缯。半袖，半臂也。《晋志》曰：帽名犹冠也，义取于蒙覆其首，其本纚也。古者冠无帻，冠下有纚，以其缯为之，后世施帻于冠，因或裁纚为帽，自乘舆宴居下至庶人无爵者皆服之。被，皮义翻。◎何焯曰：“ ”上《宋书》有“绣”字。◎张照曰：褎，即古“袖”字。褎，应作“袤”。◎梁章钜曰：○《宋书·五行志》云：魏明帝著绣，被缥纨半袖。○此脱“绣”字，复“袖”字，又误“纨”为“绫”耳。◎赵一清曰：○《晋书·舆服志》：后汉以来，天子之冕前后旒用真白玉珠。魏明帝好妇人饰，改以珊瑚珠。◎李慈铭曰：，疑当作“帽”，褎，即古“袖”字。此本用古字作“褎”，校者注“袖”于旁，遂连为“褎袖”耳。</span>
阜问帝曰：“此于礼何法服也？”帝默然不答，自是不法服不以见阜。

8. <span id="卷二十五·魏书二十五·辛毗杨阜高堂隆传第二十五-杨阜-8"></span>
迁将作大匠。
<span class="c1">◎《续百官志》：将作大匠，一人，二千石，掌修作宗庙、路寝、宫室、陵园土木之功，并树桐、梓之类，列于道侧。</span>
时初治宫室，发美女以充后庭，数出入弋猎。秋，大雨震电，多杀鸟雀。阜上疏曰：
<span class="c1">阜上此疏时为将作大匠，《通鉴》书“少府杨阜”，误。</span>
“臣闻明主在上，群下尽辞。尧、舜圣德，求非索谏；大禹勤功，务卑宫室；成汤遭旱，归咎责己；周文刑于寡妻，以御家邦；汉文躬行节俭，身衣弋綈：此皆能昭令问，贻厥孙谋者也。伏惟陛下奉武皇帝开拓之大业，守文皇帝克终之元绪，
<span class="c1">◎胡三省曰：元，始也。绪，丝端也。言文帝克终武帝之志，受禅易制，此丝端所从始也。</span>
诚宜思齐往古圣贤之善治，总观季世放盪之恶政。
<span class="c1">《通鉴》“盪”作“荡”。</span>
所谓善治者，务俭约、重民力也；所谓恶政者，从心恣欲，触情而发也。惟陛下稽古世代之初所以明赫，及季世所以衰弱至于泯灭，近览汉末之变，足以动心诫惧矣。曩使桓、灵不废高祖之法，
<span class="c1">◎钱大昭曰：“法”字上下疑有脱字。◎弼按：《通鉴》“法”下有“度”字。</span>
文、景之恭俭，太祖虽有神武，于何所施其能邪？而陛下何由处斯尊哉？今吴、蜀未定，军旅在外，愿陛下动则三思，虑而后行，重慎出入，以往鉴来，言之若轻，成败甚重。顷者天雨，又多卒暴雷电非常，至杀鸟雀。天地神明，以王者为子也，政有不当，则见灾谴。克己内讼，圣人所记。惟陛下虑患无形之外，慎萌纤微之初，法汉孝文出惠帝美人，令得自嫁；
<span class="c1">◎《汉书·文帝纪》：十二年二月，出孝惠皇帝后宫美人，令得嫁。</span>
顷所调送小女，远闻不令，宜为后图。诸所缮治，务从约节。《书》曰：‘九族既睦，协和万国。’事思厥宜，以从中道，精心计谋，省息费用。吴、蜀以定，尔乃上安下乐，九亲熙熙。如此以往，祖考心欢，尧、舜其犹病诸。今宜开大信于天下，以安众庶，以示远人。”时雍丘王植怨于不齿，藩国至亲，法禁峻密，故阜又陈九族之义焉。
<span class="c1">曹植封雍丘在黄初末年，《通鉴》编此疏于青龙三年，盖集杨阜诸疏汇叙耳。</span>
诏报曰：“间得密表，先陈往古明王圣主，以讽闇政，切至之辞，款诚笃实。退思补过，将顺匡救，备至悉矣。览思苦言，吾甚嘉之。”

9. <span id="卷二十五·魏书二十五·辛毗杨阜高堂隆传第二十五-杨阜-9"></span>
后迁少府。
<span class="c1">◎《续百官志》：少府，卿，一人，中二千石，掌中服御诸物，衣服、宝货、珍膳之属。</span>
是时大司马曹真伐蜀，遇雨不进。阜上疏曰：
<span class="c1">大司马曹真伐蜀，会天大雨，三十余日，栈道断绝，在太和四年。阜此疏应在谏治宫室、发美女疏之前。</span>
“昔文王有赤乌之符，而犹日昃不暇食；武王白鱼入舟，君臣变色。而动得吉瑞，
<span class="c1">◎《通鉴》无“而”字， “动”字属下读。◎胡注：○《史记》：周文王崩，武王奉文王木主，东观兵于孟津，武王度河，中流，白鱼跃入王舟。是时诸侯不期而会者八百，皆曰：“纣可伐矣！”武王曰：“汝未知天命，未可也。”乃还师。</span>
犹尚忧惧，况有灾异而不战竦者哉？今吴、蜀未平，而天屡降变，陛下宜深有以专精应答，侧席而坐，思示远以德，绥迩以俭。间者诸军始进，便有天雨之患，稽阂山险，
<span class="c1">◎胡三省曰：“阂”与“碍”同。</span>
以积日矣。
<span class="c1">“以”、“已”古通用，下同，《通鉴》作“巳”。</span>
转运之劳，担负之苦，所费以多，若有不继，必违本图。《传》曰： ‘见可而进，知难而退，
<span class="c1">《左传》随武子之言。</span>
军之善政也。’徒使六军困于山谷之间，进无所略，退又不得，非主兵之道也。
<span class="c1">◎《通鉴》：“主”作“王”。◎胡注：王兵，王者之兵也。</span>
武王还师，殷卒以亡，知天期也。今年凶民饥，宜发明诏损膳减服，技巧珍玩之物，皆可罢之。昔邵信臣为少府于无事之世，而奏罢浮食；
<span class="c1">◎《汉书·循吏传·召信臣传》：信臣字翁卿，九江寿春人。以明经甲科为郎，出补谷阳长。举高第，迁上蔡长。其治视民如子。迁南阳太守，其治如上蔡。好为民兴利，吏民亲爱信臣，号之曰“召父”。迁河南太守，治行常为第一。征为少府。信臣以非法食物悉奏罢，省费岁数千万。</span>
今者军用不足，益宜节度。”帝即召诸军还。

10. <span id="卷二十五·魏书二十五·辛毗杨阜高堂隆传第二十五-杨阜-10"></span>
后诏大议政治之不便于民者，阜议以为：“致治在于任贤，兴国在于务农。若舍贤而任所私，此忘治之甚者也。广开宫馆，高为台榭，以妨民务，此害农之甚者也。百工不敦其器，而竞作奇巧，以合上欲，此伤本之甚者也。孔子曰：‘苛政甚于猛虎。’今守功文俗之吏，为政不通治体，苟好烦苛，此乱民之甚者也。当今之急，宜去四甚，
<span class="c1">即上文忘治、害农、伤本、乱民四者。</span>
并诏公卿郡国，举贤良方正敦朴之士而选用之，此亦求贤之一端也。”

11. <span id="卷二十五·魏书二十五·辛毗杨阜高堂隆传第二十五-杨阜-11"></span>
阜又上疏欲省宫人诸不见幸者，乃召御府吏问后宫人数。
<span class="c1">◎《续百官志》：御府令，一人，六百石，典官婢。◎《刘昭》注引《汉官》曰：员吏七人，〖《通鉴》胡注误作“七十人”。〗吏从官三十人。</span>
吏守旧令，对曰：“禁密，不得宣露。”阜怒，杖吏一百，数之曰：“国家不与九卿为密，反与小吏为密乎？”帝闻而愈敬惮阜。

12. <span id="卷二十五·魏书二十五·辛毗杨阜高堂隆传第二十五-杨阜-12"></span>
帝爱女淑，未期而夭，
<span class="c1">◎赵一清曰：《宋书·礼志》作“三月而夭”。</span>
帝痛之甚，
<span class="c1">在太和六年。</span>
追封平原公主，立庙洛阳，葬于南陵。将自临送，阜上疏曰：“文皇帝、武宣皇后崩，陛下皆不送葬，所以重社稷、备不虞也。何至孩抱之赤子而可送葬也哉？”帝不从。

13. <span id="卷二十五·魏书二十五·辛毗杨阜高堂隆传第二十五-杨阜-13"></span>
帝既新作许宫，又营洛阳宫殿观阁。阜上疏曰：“尧尚茅茨而万国安其居，
<span class="c1">尧土阶三尺，茅茨不翦。</span>
禹卑宫室而天下乐其业；及至殷、周，或堂崇三尺，度以九筵耳。
<span class="c1">◎胡三省曰：《周官·考工记》曰：殷人重屋，堂修七寻，堂崇三尺；周人明堂，度九尺之筵，东西九筵，南北七筵，堂崇一筵，五室，凡室二筵。</span>
古之圣帝明王，未有极宫室之高丽以彫弊百姓之财力者也。桀作琁室、象廊，
<span class="c1">◎官本“琁”作“璇”。◎胡三省曰：○《史记·龟策传》曰：桀为瓦室，纣作象廊。○与此稍异。</span>
纣为倾宫、鹿台，
<span class="c1">◎《新序》曰：鹿台其大三里，高千仞。◎臣瓒曰：今在朝歌中。</span>
以丧其社稷，楚灵以筑章华而身受其祸；
<span class="c1">◎互见《高堂隆传》“役百乾溪”句下。◎《左传·昭公七年》：楚子成章华之台。◎杜注：台在今华容城内。◎杜氏《土地名》云：南郡华容县。台在城内。或曰章华台在谯国城父，《传》曰“楚子成章华之台，愿与诸侯落之”，如楚道由郑，知不在城父者也。◎刘献廷《广阳杂记》云：○章华台在荆州沙市古城隍庙东约二里许。自此而北长堤里许，堤旁有废刹曰章台寺，寺之东北有一井，砖甃周曰沈香井，土人言此为楚宫故迹。《郡志》言章华有二，一在沙市，一在监利县离湖之侧。予考之旧册，在监利者乃章华台，此则楚王钓台也。○郦道元〖沔水注。〗曰：江陵城西南有赤阪冈，冈下有渎水，东北流入城，名子胥渎，盖吴师入郢所开也。又东北出城西南，注于龙陂，陂北有楚庄王钓台。○今核之正在沙市。○又曰：扬水又东入华容县，有灵溪水，西通赤湖水，东入离湖，湖在县东七十五里。湖侧有章华台，台高十丈，广十五丈。左丘明曰：“楚筑台于章华之上。”〖见《吴语》。〗“王与伍举登之，举曰：‘台高不过望国之氛祥，大不过容宴之俎豆。’”〖见《楚语上》。〗盖讥其奢而谏其失也。言此渎，灵王立台之日漕运所由也。○此则监利之章华台矣。监利古华容地，今离湖之迹犹在也。◎沈括《梦溪笔谈·四》云：天下地名错乱乖谬，率难考信。如楚章华台，亳州城父县、陈州商水县、荆州江陵、长林、监利县皆有之。据《左传》杜注“章华台在华容城中”，华容即今之监利县，非岳州之华容也。至今有章华故台在县郭中，与杜说相符。亳州城父县有乾溪，其侧亦有章华台，故台基下往往得人骨，云楚灵王战死于此。商水县章华之侧亦有乾溪。薛综注张衡《东京赋》引《左氏传》乃云“楚子成章华之台于乾溪”，皆误说也。左氏实无此文。</span>
秦始皇作阿房而殃及其子，天下叛之，二世而灭。夫不度万民之力，以从耳目之欲，未有不亡者也。陛下当以尧、舜、禹、汤、文、武为法则，夏桀、殷纣、楚灵、秦皇为深诫。高高在上，实监后德。慎守天位，以承祖考，巍巍大业，犹恐失之。不夙夜敬止，允恭恤民，而乃自暇自逸，惟宫台是侈是饰，必有颠覆危亡之祸。《易》曰：‘丰其屋，蔀其家，闚其户，阒其无人。’
<span class="c1">◎《易·丰卦》之辞。◎王弼注：蔀，覆暧障光明之物也。屋，藏荫之物也。既丰其屋，又蔀其家，屋厚家覆，闇之甚也。虽闚其户，阒其无人，弃其所处，而自深藏也。◎陆德明《音义》云：阒，苦鵙反。马、郑云“旡人貌”，《字林》云“静也”，姚作“阋”，孟作“窒”，并通。</span>
王者以天下为家，言丰屋之祸，至于家无人也。方今二虏合从，谋危宗庙，十万之军，东西奔赴，
<span class="c1">监本“赴”作“走”，误。</span>
边境无一日之娱；农夫废业，民有饥色。陛下不以是为忧，而营作宫室，无有已时。使国亡而臣可以独存，臣又不言也；
<span class="c1">◎臣松之以为：忠至之道，以亡己为理。是以匡救其恶，不为身计。而阜表云“使国亡而臣可以独存，臣又不言也”，此则发愤为己，岂为国哉？斯言也，岂不伤谠烈之义，为一表之病乎！
<span class="c2">◎李慈铭曰：阜此言所谓危言动主也。激切之言，忠爱之深，故下云“存亡一体，得失同之”，裴注驳之非是。</span>
</span>
君作元首，臣为股肱，存亡一体，得失同之。《孝经》曰：‘天子有争臣七人，
<span class="c1">◎刑昺《疏》：○《文王世子记》曰：虞、夏、商、周有师保，有疑丞，设四辅及三公，不必备，惟其人。○又《尚书大传》曰：古者天子必有四邻，前曰疑，后曰丞，左曰辅，右曰弼。○《大传》四邻则见之四辅，兼三公，以充七人之数。</span>
虽无道，不失其天下。’臣虽驽怯，敢忘争臣之义？
<span class="c1">争，读曰“诤”。</span>
言不切至，不足以感寤陛下。陛下不察臣言，恐皇祖烈考之祚，将坠于地。使臣身死有补万一，则死之日，犹生之年也。谨叩棺沐浴，伏俟重诛。”奏御，
<span class="c1">◎胡三省曰：叩，近也。御，进也。</span>
天子感其忠言，手笔诏答。每朝廷会议，阜常侃然以天下为己任。数谏争，不听，乃屡乞逊位，未许。会卒，家无余财。孙豹嗣。
<span class="c1">或曰：“义山初为节侠，终为直臣，若是乎不相谋也。”曰：“夫道一而已矣，将毋同。”</span>

## 高堂隆

1. <span id="卷二十五·魏书二十五·辛毗杨阜高堂隆传第二十五-高堂隆-1"></span>
高堂隆字升平，泰山平阳人，鲁高堂生后也。
<span class="c1">◎胡三省曰：○汉儒有高堂生，鲁人，隆其后也。○《姓谱》：齐公族有高堂氏。○《风俗通》：齐卿高恭仲食采于高堂。◎泰山郡平阳，见《鲍勋传》。</span>
少为诸生，泰山太守薛悌命为督邮。
<span class="c1">◎薛悌字孝威，东郡人，见《陈矫传》。◎《续百官志》：其监属县，有五部督邮，曹掾一人。</span>
郡督军与悌争论，名悌而呵之。隆按剑叱督军曰：
<span class="c1">毛本“叱”作“敕”，误。</span>
“昔鲁定见侮，仲尼历阶；
<span class="c1">◎《史记·孔子世家》：定公十年，齐景公与鲁定公会于夹谷。孔子摄相事，为坛位，土阶三等，以会遇之礼相见。揖让而登，献酬之礼毕，齐有司请奏四方之乐，孔子趋而进，历阶而登，不尽一等，举袂而言曰：“吾两君为好会，夷狄之乐何为于此！”</span>
赵弹秦筝，相如进缶。
<span class="c1">◎《史记·蔺相如传》：秦王请赵王鼓瑟，蔺相如前曰：“赵王窃闻秦王善为秦声，请奉盆缻秦王，以相娱乐。”</span>
临臣名君，义之所讨也。”
<span class="c1">◎康发祥曰：临子字父，常林因之不拜；临臣名君，高堂为之按剑。古人之不忍触讳如是。</span>
督军失色，悌惊起止之。后去吏，避地济南。

2. <span id="卷二十五·魏书二十五·辛毗杨阜高堂隆传第二十五-高堂隆-2"></span>
建安十八年，太祖召为丞相军议掾，
<span class="c1">◎赵一清曰：军议掾亦魏武所置。</span>
后为历城侯徽文学，转为相。
<span class="c1">◎见《武文世王公传·东平灵王徽传》。◎《续百官志》：皇子封王，置傅一人，相一人。</span>
徽遭太祖丧，不哀，反游猎驰骋；隆以义正谏，甚得辅导之节。黄初中，为堂阳长，
<span class="c1">◎《郡国志》：冀州安平国堂阳。◎《一统志》：堂阳故城，今直隶冀州新河县西。</span>
以选为平原王傅。
<span class="c1">明帝初封平原王。</span>
王即尊位，是为明帝。以隆为给事中、博士、驸马都尉。
<span class="c1">◎《汉书·百官公卿表》：给事中，掌顾问应对，位次中常侍，为加官，所加或大夫、博士、议郎。博士掌通古今，秩比六百石。驸马都尉掌驸马。◎师古曰：驸，副马也，非正驾车，皆为副马。一曰，驸，近也，疾也。</span>
帝初践阼，群臣或以为宜响会，隆曰：“唐、虞有遏密之哀，
<span class="c1">遏，绝也。密，静也。尧崩，四海遏密八音。</span>
高宗有不言之思，
<span class="c1">◎《史记·殷本纪》：武丁三年不言，政事决定于冢宰。</span>
是以至德雍熙，光于四海。”以为不宜为会，帝敬纳之。迁陈留太守。犊民酉牧，年七十余，
<span class="c1">◎钱大昭曰：“犊民”非县，疑“尉氏”之讹。◎姚范曰：疑作“民犊酉”。</span>
有至行，举为计曹掾；帝嘉之，特除郎中以显焉。征隆为散骑常侍，
<span class="c1">“帝嘉之”之下，监本作“特之赤水九日，隆为散骑常侍”，大误，元本无“以显焉”三字，“征隆”作“以隆”，均误。</span>
赐爵关内侯。
<span class="c1">◎《魏略》曰：太史上汉历不及天时，因更推步弦望朔晦，为《太和历》。帝以隆学问优深，于天文又精，乃诏使隆与尚书郎杨伟、太史待诏骆禄参共推校。伟、禄是太史，隆故据旧历更相劾奏，纷纭数岁，伟称“禄得日蚀而月晦不尽，隆不得日蚀而月晦尽”，诏从太史。隆所争虽不得，而远近犹知其精微也。
<span class="c2">◎改历事在景初元年。◎《宋书·历志》：明帝时，尚书杨伟制《景初历》，施用至于晋、宋。◎或曰：月晦不尽，不能定朔，焉能得日食乎？此《魏略》之妄也。</span>
</span>

3. <span id="卷二十五·魏书二十五·辛毗杨阜高堂隆传第二十五-高堂隆-3"></span>
青龙中，大治殿舍，西取长安大钟。
<span class="c1">◎潘眉曰：《帝纪》注徙长安钟簴在景初元年，与此不同。</span>
隆上疏曰；“昔周景王不仪刑文、武之明德，忽公旦之圣制，既铸大钱，又作大钟，单穆公谏而弗听，伶州鸠对而弗从，
<span class="c1">◎宋本“伶”作“泠”。《左传释文》“泠”或作“伶”。◎《国语》：王将铸大钱，单穆公谏曰：“不可。绝民用以实王府，犹塞川原而为潢汙也，其竭无日矣。”王不听，卒铸大钱。◎《左传》：天王将铸无射，泠州鸠曰：“王其以心疾死乎？”◎杜预注：无射，钟名。律中无射。泠，乐官；州鸠其名也。◎州鸠对景王问，亦见《国语》。</span>
遂迷不反，周德以衰，良史记焉，以为永鉴。然今之小人，好说秦、汉之奢靡以荡圣心，
<span class="c1">宋本“荡”作“盪”，《左传》“王心荡”，作“荡”。</span>
求取亡国不度之器，
<span class="c1">谓长安钟簴、骆驼、铜人、承露盘也。</span>
劳役费损，以伤德政，非所以兴礼乐之和，保神明之休也。”是日，帝幸上方，隆与卞兰从。
<span class="c1">卞兰，见《卞后传》。</span>
帝以隆表授兰，使难隆曰：“兴衰在政，乐何为也？化之不明，岂钟之罪？”隆曰：“夫礼乐者，为治之大本也。故箫韶九成，凤皇来仪，
<span class="c1">◎《尚书·益稷篇》之辞。◎《孔传》：韶，舜乐名。言箫，见细器之备。雄曰凤，雌曰皇，灵鸟也。仪，有容仪。备乐九奏而致凤皇。◎《正义》曰：箫韶之乐作之九成，以致凤皇来而有容仪也。成，谓乐曲成也。◎郑云：成，犹终也。每曲一终，必变更奏。故《经》言“九成”，《传》言“九奏”，《周礼》谓之“九变”，其实一也。</span>
雷鼓六变，天神以降，
<span class="c1">◎《周礼·地官·鼓人》：以雷鼓鼓神祀。◎郑注：雷鼓，八面鼓也。神祀，祀天神也。</span>
政是以平，刑是以错，和之至也。新声发响，商辛以陨，
<span class="c1">◎《史记·殷本纪》：纣使师涓作新淫声，北里之舞，靡靡之乐。</span>
大钟既铸，周景以弊，存亡之机，恒由斯作，安在废兴之不阶也？君举必书，古之道也，作而不法，何以示后？圣王乐闻其阙，故有箴规之道；忠臣愿竭其节，故有匪躬之义也。”帝称善。

4. <span id="卷二十五·魏书二十五·辛毗杨阜高堂隆传第二十五-高堂隆-4"></span>
迁侍中，犹领太史令。
<span class="c1">太史令属太常，隆以侍中领之。</span>
崇华殿灾，诏问隆：“此何咎？于礼，宁有祈禳之义乎？”隆对曰：“夫灾变之发，
<span class="c1">元本、监本、官本“发”作“法”。</span>
皆所以明教诫也，惟率礼修德，可以胜之。《易传》曰：‘上不俭，下不节，孽火烧其室。’又曰：‘君高其台，天火为灾。’
<span class="c1">◎胡三省曰：京房《易传》之辞。</span>
此人君苟饰宫室，
<span class="c1">《通鉴》 “苟”作“务”。</span>
不知百姓空竭，故天应之以旱，火从高殿起也。上天降鉴，故谴告陛下；陛下宜增崇人道，以答天意。
<span class="c1">元本、监本“意”上多“之”字。</span>
昔太戊有桑谷生于朝，武丁有雊雉登于鼎，
<span class="c1">◎《史记·殷本纪》：亳有祥桑谷，共生于朝，一暮大拱。帝太戊惧，问伊陟。伊陟曰：“臣闻妖不胜德，帝之政其有阙与？帝其修德。”太戊从之，而祥桑枯死而去。帝武丁祭成汤，有飞雉登鼎耳而呴，武丁惧。祖己曰：“王勿忧，先修政事。”武丁修政行德，天下咸欢，殷道复兴。</span>
皆闻灾恐惧，侧身修德，三年之后，远夷朝贡，故号曰中宗、高宗。此则前代之明鉴也。今案旧占，
<span class="c1">元本、监本“占”作“史”。</span>
灾火之发，皆以台榭宫室为诫。然今宫室之所以充广者，实由宫人猥多之故。宜简择留其淑懿，如周之制，罢省其余。此则祖己之所以训高宗，高宗之所以享远号也。”诏问隆：“吾闻汉武帝时，柏梁灾，而大起宫殿以厌之，其义云何？”隆对曰：“臣闻西京柏梁既灾，越巫陈方，建章是经，
<span class="c1">《续五行志》注“经”作“营”。</span>
以厌火祥；乃夷越之巫所为，非圣贤之明训也。
<span class="c1">◎《汉书·武帝纪》：太初元年，柏梁台灾。二月，起建章宫。◎文颖曰：越巫名勇，谓帝曰：“越国有火灾，即复大起宫室以厌胜之。”故帝作建章宫。◎师古曰：建章宫在未央宫西，俗所呼贞女楼，即建章宫之阙也。</span>
《五行志》曰：‘柏梁灾，其后有江充巫蛊也，卫太子事。’
<span class="c1">《五行志》无 “也”字，官本“卫太子事”四字作小字旁注，误。</span>
如志之言，越巫建章无所厌也。孔子曰：‘灾者修类应行，精祲相感，以戒人君。’是以圣主睹灾责躬，退而修德，以消复之。今宜罢散民役。宫室之制，务从约节，内足以待风雨，外足以讲礼仪。清埽所灾之处，不敢于此有所立作，萐莆、嘉禾
<span class="c1">毛本“萐莆”作“箑”，误。</span>
必生此地，
<span class="c1">◎陈锡仁本作“萐莆、疲木必生此也”误。◎胡三省曰：○萐，山辄翻，又色洽翻。莆，音蒲。○《说文》：萐莆，瑞草也。尧时生于庖厨，扇暑而凉。</span>
以报陛下虔恭之德。岂可疲民之力，竭民之财！实非所以致符瑞而怀远人也。”
<span class="c1">◎刘昭曰：高堂隆之言灾，其得天心乎。</span>
帝遂复崇华殿，
<span class="c1">◎周寿昌曰：凡因人言而成事者，谓之遂。兹隆既谏阻工役，帝不听其言而仍兴作，则“帝遂”之语，殊不相承。盖帝将大事土木，因隆言而仅复被焚之崇华殿，尚未他役也。迨后隆请改正朔、易服色，帝愈崇宫殿、饰台观，侈心荡志，隆实启之，虽谏亦莫之入矣。</span>
时郡国有九龙见，
<span class="c1">◎潘眉曰：此九龙非一时并见，《宋五行志》以郡国前后言龙见者九。</span>
故改曰九龙殿。
<span class="c1">事在青龙三年。</span>

5. <span id="卷二十五·魏书二十五·辛毗杨阜高堂隆传第二十五-高堂隆-5"></span>
陵霄阙始构，有鹊巢其上，
<span class="c1">《通鉴》系此事于青龙三年。《晋书·五行志中》云事在景初元年。下文云“是岁，有星孛于大辰”，《明纪》在青龙四年。</span>
帝以问隆，对曰：“《诗》云‘维鹊有巢，维鸠居之’。今兴宫室，起陵霄阙，而鹊巢之，此宫室未成身不得居之象也。天意若曰，宫室未成，将有他姓制御之，斯乃上天之戒也。
<span class="c1">◎何焯曰：高堂本以师傅旧恩，素所敬信，明帝虽从而不改，亦与很愎恶直者殊。使当日身领太史，遇灾隐默，岂不为张禹之续乎？</span>
夫天道无亲，惟与善人，不可不深防，不可不深虑。夏、商之季，皆继体也，不钦承上天之明命，惟谗谄是从，废德適欲，故其亡也忽焉。太戊、武丁，睹灾竦惧，祗承天戒，故其兴也勃焉。今若休罢百役，俭以足用，增崇德政，动遵帝则，除普天之所患，兴兆民之所利，三王可四，五帝可六，岂惟殷宗转祸为福而已哉！臣备腹心，苟可以繁祉圣躬，安存社稷，臣虽灰身破族，犹生之年也。岂惮忤逆之灾，而令陛下不闻至言乎？”于是帝改容动色。

6. <span id="卷二十五·魏书二十五·辛毗杨阜高堂隆传第二十五-高堂隆-6"></span>
是岁，有星孛于大辰。隆上疏曰：“凡帝王徙都立邑，皆先定天地社稷之位，
<span class="c1">◎胡三省曰：所谓圜丘、方泽、南北郊及社稷神位也。</span>
敬恭以奉之。将营宫室，则宗庙为先，厩库为次，居室为后。
<span class="c1">◎胡三省曰：《记·曲礼》之言。</span>
今圜丘、方泽、南北郊、明堂、社稷，神位未定，
<span class="c1">◎侯康曰：○《通典》：魏明帝景初中立帝社。博士孔晁议“汉氏及魏初皆立一社一稷。至景初之时，更立太社、太稷，又特立帝社”云。○据此，知魏初只一社，景初时始立帝社也。隆是疏上于青龙四年，故云“神位未定”。</span>
宗庙之制又未如礼，而崇饰居室，
<span class="c1">北宋本“居”作“宫”。</span>
士民失业。外人咸云宫人之用，与兴戎军国之费，所尽略齐。
<span class="c1">可知当时宫中之奢。</span>
民不堪命，皆有怨怒。《书》曰‘天聪明自我民聪明，天明畏自我民明威’，
<span class="c1">◎《书·皋陶谟》之言。◎孔安国注曰：言天因民而降之福，民所归者，天命之。天视听人君之行，用民为聪明；天明可畏，亦用民成其威。民所叛者，天讨之，是天明可畏之效也。</span>
舆人作颂，则乡以五福，民怒吁嗟，则威以六极，言天之赏罚，随民言，顺民心也。是以临政务在安民为先，然后稽古之化，格于上下，自古及今，未尝不然也。夫采椽卑宫，唐、虞、大禹之所以垂皇风也；玉台琼室，夏癸、商辛之所以犯昊天也。
<span class="c1">◎胡三省曰：○采椽，即采来之木为椽，不加斲削也。○张蕴古曰：彼昏不知，瑶其台而琼其室。○《文选·东都赋》注曰：纣为琼室，以琼瑶饰之。</span>
今之宫室，实违礼度，乃更建立九龙，华饰过前。天彗章灼，始起于房心，犯帝坐而干紫微，此乃皇天子爱陛下，
<span class="c1">毛本“天”作“太”，误。</span>
是以发教戒之象，始卒皆于尊位，殷勤郑重，欲必觉寤陛下；斯乃慈父恳切之训，宜崇孝子祗耸之礼，以率先先下，以昭示后昆，不宜有忽，以重天怒。”

7. <span id="卷二十五·魏书二十五·辛毗杨阜高堂隆传第二十五-高堂隆-7"></span>
时军国多事，用法深重。隆上疏曰：“夫拓迹垂统，必俟圣明，辅世匡治，亦须良佐，用能庶绩其凝而品物康乂也。夫移风易俗，宣明道化，使四表同风，回首面内，德教光熙，九服慕义，固非俗吏之所能也。今有司务纠刑书，不本大道，是以刑用而不措，俗弊而不敦。宜崇礼乐，班叙明堂，修三雍、大射、养老，营建郊庙，尊儒士，举逸民，表章制度，改正朔，易服色，布恺悌，尚俭素，然后备礼封禅，归功天地，使雅颂之声盈于六合，缉熙之化混于后嗣。
<span class="c1">《册府》“混”作“流”。</span>
斯盖至治之美事，不朽之贵业也。然九域之内，
<span class="c1">“然”上疑脱“夫”字。</span>
可揖让而治，尚何忧哉！不正其本而救其末，譬犹棼丝，非政理也。可命群公卿士通儒，造具其事，以为典式。”隆又以为改正朔，易服色，殊徽号，异器械，自古帝王所以神明其政，变民耳目，故三春称王，明三统也。于是敷演旧章，奏而改焉。帝从其议，
<span class="c1">◎隆改正朔议，见《宋书·礼志一》。◎议云：按自古有文章以来，帝王之兴，受禅之与干戈，皆改正朔，所以明天道、定民心也。《易》曰：“革，元亨利贞。有孚改命，吉。汤、武革命，应乎天，从乎人。”其义曰水火更用事，犹王者必改正朔、易服色也。《易通卦验》曰：“王者必改正朔，易服色，以应天地三气三色。”《书》曰：“若稽古帝舜曰重华，建皇授政改朔。”初“高阳氏以十一月为正，荐玉以赤缯。高辛氏以十三月为正，荐玉以白缯”。《尚书传》曰：“舜定钟石，论人声，乃及鸟兽，咸变于前。故更四时，改尧正。”《诗》曰： “一之日觱发，二之日栗烈，三之日于耜。”《传》曰：“一之日，周正月；二之日，殷正月；三之日，夏正月。”《诗推度灾》曰：“如有继周而王者，虽百世可知。以前检后，文质相因，法度相改。三而复者，正色也；二而复者，文质也。”以前检后，谓轩辕、高辛、夏后氏、汉，皆以十三月为正；少昊、有唐、有殷，皆以十二月为正；高阳、有虞、有周，皆以十一月为正。后虽百世，皆以前代三而复也。《礼大传》曰：“圣人南面而治天下，必正度量，考文章，改正朔，易服色，殊徽号。”《乐稽曜嘉》曰：“禹将受位，天意大变，迅风雷雨，以明将去虞而適夏也。是以舜、禹虽继平受禅，犹制礼乐，改正朔，以应天从民。夏以十三月为正，法物之始，其色尚黑。殷以十二月为正，法物之牙，其色尚白。周以十一月为正，法物之萌，其色尚赤。能察其类，能正其本，则岳渎致云雨，四时和，五稼成，麟凰翔集。”《春秋》：“十七年夏六月甲子朔，日有蚀之。”《传》曰：“当夏四月，是谓孟夏。”《春秋元命苞》曰：“王者受命，昭然明于天地之理，故必移居处，更称号，改正朔，易服色，以明天命圣人之宝，质文再而改，穷明相承，周则复始，正朔改则天命显。凡典籍所记，不尽于此，略举大较，亦足以明也。</span>
改青龙五年春三月为景初元年孟夏四月，服色尚黄，牺牲用白，从地正也。
<span class="c1">◎《宋书·礼志一》云：太尉司马懿、尚书仆射卫臻、尚书薛悌、中书监刘放、中书侍郎刁幹、博士秦静、赵怡、中候中诏季岐以为宜改；侍中缪袭、散骑常侍王肃、尚书郎（王）〈魏〉衡以为不宜改。青龙五年，山茌县黄龙见，帝乃诏改。◎李光地曰：改用地正，此隆之迂谬，陈承祚评语云“必改正朔，俾魏祖虞，所谓意过其通者”，非苛论也。</span>

8. <span id="卷二十五·魏书二十五·辛毗杨阜高堂隆传第二十五-高堂隆-8"></span>
迁光禄勋。帝愈增崇宫殿，彫饰观阁，凿太山之石英，
<span class="c1">《御览·五十一》引《魏志》“饰”作“镂”，“太山”作“太行”。</span>
采谷城之文石，起景阳山于芳林之园，
<span class="c1">◎局本“园”作“围”误。◎《明帝纪》引《魏略》云：起土山于芳林园西北陬。◎胡三省曰：○《水经注》：大夏门内东侧际城有景阳山，即芳林园之西北陬也。○裴松之曰：〖此胡注引裴注。〗芳林园，即今华林园，齐王芳即位，改曰华林园。</span>
建昭阳殿于太极之北，铸作黄龙、凤皇奇伟之兽，
<span class="c1">◎《魏略》曰：龙高四丈，凤高三丈余，置内殿前。</span>
饰金墉、陵云台、陵霄阙。百役繁兴，作者万数，公卿以下至于学生，莫不展力，
<span class="c1">◎《魏略》曰：使公卿群僚皆负土成山。</span>
帝乃躬自掘土以率之。而辽东不朝。
<span class="c1">公孙渊发兵反。</span>
悼皇后崩。
<span class="c1">景初元年，赐后死，见《后妃传》。</span>
天作淫雨，冀州水出，漂没民物。隆上疏切谏曰：“盖‘天地之大德曰生，圣人之大宝曰位；何以守位？曰仁；何以聚人？曰财’。然则士民者，乃国家之镇也；谷帛者，乃士民之命也。谷帛非造化不育，非人力不成。是以帝耕以劝农，后桑以成服，所以昭事上帝，告虔报施也。昔在伊唐，世值阳九厄运之会，洪水滔天，使鲧治之，绩用不成，乃举文命，
<span class="c1">◎《史记·夏本纪》：夏禹名曰文命。◎《索隐》曰：○《尚书》云：文命敷于四海。○孔安国云：外布文德教命。○不云是禹名。太史公皆以放勋、重华、文命为名。◎《正义》曰：○《帝王纪》云：鲧生禹，名文命。○《大戴礼》云：鲧之子曰文命。◎陆德明《音义》曰：先儒云文命，禹名。</span>
随山刊木，
<span class="c1">◎《尚书·禹贡》：禹敷土，随山刊木。◎《孔传》云：洪水汎滥，禹分布治九州之土，随行山林，斩木通道。◎《史记·夏本纪》：行山表木。◎《索隐》曰：表木，谓刊木立为表记。</span>
前后历年二十二载。
<span class="c1">◎胡三省曰：隆盖取鲧九载绩用弗成，禹治兖州作十有三载，乃合同以为二十二载之数。◎赵一清曰：鲧九载，禹十三载，乃同合父子，共得二十二载，与《孟子》、《史记》及马融等诸儒之说不同。◎沈家本曰：此极言其灾甚役久，故合鲧、禹治水之年言之，文用“前后”二字，其长显然。《史记·夏本纪》言“禹居外十三年”，《河渠书》言“禹抑洪水十三年”，盖据《禹贡》作“十有三载”，乃同以为言。然则此合鲧九载，而云二十二载，未尝与《史记》不同也。惟《孟子》言禹八年于外，马融以为禹治水三年八州平，见《禹贡》《正义》，其说与《史记》异。然罗苹《路史》注云“八年于外”，特记过门不入之年，则《孟子》所言，原非谓治水止此八年，马融之说不知何本。夫以九州之大，且又鲧治之九载之久，而未能平，乃谓三年而毕其役，恐未必若是之速，终当以《史记》为是。</span>
灾眚之甚，莫过于彼，力役之兴，莫久于此，尧、舜君臣，南面而已。禹敷九州，庶士庸勋，各有等差，君子小人，物有服章。今无若时之急，而使公卿大夫并与厮徒共供事役，闻之四夷，非嘉声也，垂之竹帛，非令名也。是以有国有家者，近取诸身，远取诸物，妪煦养育，故称‘恺悌君子，民之父母’。今上下劳役，疾病凶荒，耕稼者寡，饥馑荐臻，无以卒岁；宜加愍恤，以救其困。

9. <span id="卷二十五·魏书二十五·辛毗杨阜高堂隆传第二十五-高堂隆-9"></span>
“臣观在昔书籍所载，天人之际，未有不应也。是以古先哲王，畏上天之明命，循阴阳之逆顺，矜矜业业，惟恐有违。然后治道用兴，德与神符，灾异既发，惧而修政，未有不延期流祚者也。爰及末叶，闇君昏主，不崇先王之令轨，不纳正士之直言，以遂其情志，恬忽变戒，未有不寻践祸难，至于颠覆者也。

10. <span id="卷二十五·魏书二十五·辛毗杨阜高堂隆传第二十五-高堂隆-10"></span>
“天道既著，请以人道论之。夫六情五性，同在于人，嗜欲廉贞，各居其一。及其动也，交争于心。欲强质弱，则纵滥不禁；精诚不制，则放溢无极。夫情之所在，非好则美，而美好之集，非人力不成，非谷帛不立。情苟无极，则人不堪其劳，物不充其求。劳求并至，将起祸乱。故不割情，无以相供。仲尼云：‘人无远虑，必有近忧。’由此观之，礼义之制，非苟拘分，将以远害而兴治也。
<span class="c1">◎李慈铭曰：○《乐记》：人生而静，天之性也；感于物而动，性之欲也。物至知知，然后好恶形焉。好恶无节于内，知诱于外，不能反躬，天理灭矣。○此疏云云，可作《礼记义疏》。○《中庸》：中也者，天下之大本也。○郑注：中为大本者，以其含喜怒哀乐，礼之所由生，政教自此出也。○《说文》：性，人之阳气，性善者也；情，人之阴气，有欲者也。○《诗·蒸民》郑《笺》：其性有物象，其情有法则。情法性，阴承阳也。○诸儒分别性情动静，极为明确，而归本于礼，与此疏“礼义之制，非苟拘分”云云，皆圣贤之古训，性理之精言。</span>

11. <span id="卷二十五·魏书二十五·辛毗杨阜高堂隆传第二十五-高堂隆-11"></span>
“今吴、蜀二贼，非徒白地小虏、聚邑之寇，
<span class="c1">◎胡三省曰：白地，谓大幕不生草木，多白沙也。小虏，谓乌桓、鲜卑也。聚邑之寇，谓盗贼窃发屯据乡邑聚落也。</span>
乃据险乘流，跨有士众，僭号称帝，欲与中国争衡。
<span class="c1">◎胡三省曰：衡，所以称轻重。争衡者，言吴蜀自谓国势与中国钧，无所轻重也。</span>
今若有人来告：‘权、备
<span class="c1">◎何焯曰：备，当作“禅”。◎钱仪吉曰：是时昭烈已死，《通鉴》作“禅”，是也。◎钱大昕曰：此疏在明帝景初改元以后，蜀先主殂谢久矣，权、备并称，殊误。</span>
并修德政，复履清俭，轻省租赋，不治玩好，动咨耆贤，事遵礼度。’陛下闻之，岂不惕然恶其如此，以为难卒讨灭，而为国忧乎？若使告者曰：‘彼二贼并为无道，崇侈无度，役其士民，重其征赋，下不堪命，吁嗟日甚。’陛下闻之，岂不勃然忿其困我无辜之民，而欲速加之诛？其次，岂不幸彼疲弊而取之不难乎？苟如此，则可易心而度，事义之数亦不远矣。
<span class="c1">◎胡三省曰：义，礼也。高堂隆之论谏，可谓深切著明矣。◎何焯曰：词意周至，是儒者语。</span>

12. <span id="卷二十五·魏书二十五·辛毗杨阜高堂隆传第二十五-高堂隆-12"></span>
“且秦始皇不筑道德之基，而筑阿房之宫，不忧萧墙之变，而修长城之役。当其君臣为此计也，亦欲立万世之业，使子孙长有天下，岂意一朝匹夫大呼，而天下倾覆哉？故臣以为使先代之君知其所行必将至于败，则弗为之矣。是以亡国之主自谓不亡，然后至于亡；贤圣之君自谓将亡，然后至于不亡。昔汉文帝称为贤主，躬行约俭，惠下养民，而贾谊方之，以为天下倒县，可为痛哭者一，可为流涕者二，可为长叹息者三。况今天下彫弊，民无儋石之储，国无终年之畜，外有强敌，六军暴边，内兴土功，州郡骚动，若有寇警，则臣惧版筑之士不能投命虏庭矣。

13. <span id="卷二十五·魏书二十五·辛毗杨阜高堂隆传第二十五-高堂隆-13"></span>
“又，将吏奉禄，稍见折减，方之于昔，五分居一；诸受休者又绝廪赐，
<span class="c1">廪，给也。</span>
不应输者今皆出半：此为官入兼多于旧，其所出与参少于昔。
<span class="c1">参，三分也。</span>
而度支经用，更每不足，牛肉小赋，前后相继。
<span class="c1">◎胡三省曰：此盖犒飨工徒，度支经用不足以给，故赋牛肉以供之。</span>
反而推之，凡此诸费，必有所在。
<span class="c1">◎胡三省曰：指言诸费皆在于营缮也。</span>
且夫禄赐谷帛，人主所以惠养吏民而为之司命者也，若今有废，是夺其命矣。既得之而又失之，此生怨之府也。《周礼》，太府掌九赋之则，
<span class="c1">◎各本均作“天府掌九伐之则”。◎卢明楷曰：○《周礼》：太府掌九贡、九赋、九功之贰，以受其货贿之入。○则九赋太府职也。◎梁章钜曰：“则”字亦误，当作“财”。</span>
以给九式之用，
<span class="c1">◎《周礼·天官·太府》：凡颁财，以式法授之。◎郑注：九赋之财给九式者。</span>
入有其分，出有其所，不相干乘而用各足。各足之后，乃以式贡之余，供王玩好。
<span class="c1">◎《周礼·天官·太府》：凡式贡之余财，以供玩好之用。◎郑注：谓先给九式及吊用，足府库而有余财，乃可以供玩好，明玩好非治国之用。</span>
又上用财，必考于司会。
<span class="c1">会，音脍。
<span class="c2">◎《周礼·天官·司会》：以九贡之法致邦国之财用，以九赋之法令田野之财用，以九功之法令民职之财用，以九式之法均节邦之财用。</span>
</span>
今陛下所与共坐廊庙治天下者，非三司九列，则台阁近臣，皆腹心造膝，宜在无讳。若见丰省而不敢以告，从命奔走，惟恐不胜，是则具臣，非鲠辅也。昔李斯教秦二世曰：‘为人主而不恣睢，命之曰天下桎梏。’二世用之，秦国以覆，斯亦灭族。是以史迁议其不正谏，而为世诫。”书奏，帝览焉，谓中书监、令曰：“观隆此奏，使朕惧哉！”
<span class="c1">◎胡三省曰：中书监、令典奏事，观隆奏，遂以语之。</span>

14. <span id="卷二十五·魏书二十五·辛毗杨阜高堂隆传第二十五-高堂隆-14"></span>
隆疾笃，口占上疏曰：
<span class="c1">◎胡三省曰：疾笃不能自书，故口占而使人书之。</span>
“曾子有疾，孟敬子问之。曾子曰：‘鸟之将死，其鸣也哀；人之将死，其言也善。’臣寝疾病，有增无损，常惧奄忽，忠款不昭。臣之丹诚，岂惟曾子？愿陛下少垂省览！
<span class="c1">冯本“愿”作“靡”，误。</span>
涣然改往事之过谬，勃然兴来事之渊塞，使神人嚮应，殊方慕义，四灵效珍，
<span class="c1">◎《礼记》：麟、凤、龟、龙，谓之四灵。</span>
玉衡曜精，
<span class="c1">◎《尚书·舜典》：在璇玑玉衡，以齐七政。◎《孔传》：玑衡，王者正天文之器，可运转者。◎《正义》云：玉衡，美玉；玑为转运，衡为横箫，王者正天文之器，汉世谓之浑天仪。蔡邕云：“玉衡长八尺，孔径一寸，下端望之以视星辰，转玑窥衡以知星宿。”</span>
则三王可迈，五帝可越，非徒继体守文而已也。

15. <span id="卷二十五·魏书二十五·辛毗杨阜高堂隆传第二十五-高堂隆-15"></span>
“臣常疾世主莫不思绍尧、舜、汤、武之治，而蹈踵桀、纣、幽、厉之迹，莫不蚩笑季世惑乱亡国之主，而不登践虞、夏、殷、周之轨。悲夫！以若所为，求若所致，
<span class="c1">◎赵一清曰：“致”字当依《孟子》作“欲”。</span>
犹缘木求鱼，煎水作冰，
<span class="c1">毛本“煎”作“将”，误。</span>
其不可得，明矣。寻观三代之有天下也，圣贤相承，历载数百，尺土莫非其有，一民莫非其臣，万国咸宁，九有有截；
<span class="c1">◎《诗·商颂》：九有有截。◎郑《笺》云：截，整齐也，◎又云：九州齐壹截然。</span>
鹿台之金，巨桥之粟，
<span class="c1">◎《尚书·武城篇》：散鹿台之财，发巨桥之粟。◎《正义》曰：○《新序》云：鹿台，其大三里，其高千尺。○则容物多矣，此言“鹿台之财”，则非一物也。</span>
无所用之，仍旧南面，
<span class="c1">“仍旧”二字未详。</span>
夫何为哉！然癸、辛之徒，
<span class="c1">◎《史记·夏本纪》：子帝履癸立，是为桀。◎《殷本纪》：子辛立，是为帝辛，天下谓之纣。知足以距谏，言足以饰非。</span>
恃其旅力，知足以拒谏，才足以饰非，谄谀是尚，台观是崇，淫乐是好，倡优是说，作靡靡之乐，安濮上之音。上天不蠲，眷然回顾，宗国为墟，不夷于隶，
<span class="c1">何本校改“不”作“下”。</span>
纣县白旗，桀放鸣条；
<span class="c1">◎胡三省曰：武王斩纣首，悬于太白之旗。商汤破桀于鸣条，遂放之于南巢。◎孔安国曰：鸣条，地在安邑之西。</span>
天子之尊，汤、武有之，岂伊异人，皆明王之胄也。且当六国之时，天下殷炽，秦既兼之，不修圣道，乃构阿房之宫，筑长城之守，矜夸中国，威服百蛮，天下震竦，道路以目；自谓本枝百叶，永垂洪晖，岂悟二世而灭，社稷崩圮哉？近汉孝武乘文、景之福，外攘夷狄，内兴宫殿，十余年间，天下嚣然。乃信越巫，怼天迁怒，起建章之宫，千门万户，卒致江充妖蛊之变，
<span class="c1">冯本“江”作“汪”，误。</span>
至于宫室乖离，父子相残，殃咎之毒，祸流数世。

16. <span id="卷二十五·魏书二十五·辛毗杨阜高堂隆传第二十五-高堂隆-16"></span>
“臣观黄初之际，天兆其戒，异类之鸟，育长燕巢，口爪胸赤，
<span class="c1">◎赵一清曰：○《晋书·五行志》：黄初元年末，未央宫中有燕生鹰，口爪俱赤，此与商纣、宋隐同象。景初元年，又有燕生巨鷇于卫国李盖家，形若鹰，吻似燕。○高堂隆所指即此二事。其后司马氏诛曹爽，遂有魏室。文、明二纪，俱不载。◎潘眉曰：“胸”字误。《晋书》、《宋志》并云“口爪俱赤”，又云“有燕生鹰”，故下言“鹰扬之臣”。◎梁章钜曰：○《宋书·五行志》云：黄初末，宫中有燕生鹰，口爪俱赤。景初元年，又有燕生巨鷇于卫国涓桃里李益家，形若鹰，吻似燕。此羽虫之孽，又赤眚也。</span>
此魏室之大异也，宜防鹰扬之臣于萧墙之内。
<span class="c1">◎胡三省曰：司马氏之事，隆固逆知之矣。◎李慈铭曰：此显指司马懿，而晋君臣不以为非，史官因而载之，皆非后世所及。</span>
可选诸王，使君国典兵，往往棋跱，镇抚皇畿，翼亮帝室。昔周之东迁，晋、郑是依，
<span class="c1">◎《左传·隐公六年》：周桓公曰：“我周之东迁，晋、郑焉依。”◎杜注：平王东徙，晋文侯、郑武公左右王室。</span>
汉吕之乱，实赖朱虚，
<span class="c1">朱虚侯刘章平诸吕之乱。</span>
斯盖前代之明鉴。夫皇天无亲，惟德是辅。民咏德政，则延期过历，下有怨叹，掇录授能。
<span class="c1">《通鉴》“掇”作“辍”。录，图录也。</span>
由此观之，天下之天下，非独陛下之天下也。臣百疾所钟，气力稍微，辄自舆出，归还里舍，若遂沈沦，魂而有知，结草以报。
<span class="c1">老人结草以亢杜回，事见《常林传》注引《魏略·沐并传》“魏颗”注。</span>
诏曰：“生廉侔伯夷，直过史鱼，
<span class="c1">◎《汉书·贡禹传》：禹上书言“年老，愿乞骸骨”。天子报曰：“朕以生有伯夷之廉，史鱼之直。”◎师古曰：生，谓先生也。史鱼，卫大夫史鰌也。《论语》称孔子曰“直哉史鱼”。◎又《贾谊传》：文帝曰：“吾久不见贾生，自以为过之，今不及也。”◎是称“生”为美称。◎又《儒林传》：汉兴，言《易》，自淄川田生；言《书》，自济南伏生；言《诗》，于鲁则申培公，于齐则辕固生；言《礼》，则鲁高堂生。◎师古曰：培、固者，其人名；公、生者，其号。◎此则又别为一解。◎钱大昭曰：明帝不称隆名而称为生，直以先生尊之矣。下云“天不欲成吾事，高堂生舍我亡也”，亦此意。◎周寿昌曰：呼之曰“高堂生”，以其祖之称称之也，重之也。生，即先生。</span>
执心坚白，謇謇匪躬，如何微疾未除，退身里舍？昔邴吉以阴德，疾除而延寿；
<span class="c1">◎《汉书·丙吉传》：上忧吉疾不起，太子太傅夏侯胜曰：“此未死也。臣闻有阴德者，必飨其乐以及子孙。今吉未获报而疾甚，非其死疾也。”后病果瘉。</span>
贡禹以守节，疾笃而济愈。生其强饭专精以自持。”隆卒，遗令薄葬，敛以时服。
<span class="c1">◎《隋书·经籍志》：《魏台杂访议》三卷，《杂忌历》二卷，《张掖郡玄石图》一卷，高堂隆撰。又魏光禄勋《高堂隆集》六卷，梁十卷，录一卷。◎章宗源《隋志考证》曰：《宋书·礼志》、《文选》谢惠连《捣衣诗》注、《后汉书·牟长传》注、《艺文类聚·岁时部》、《初学记·岁时部》、《服食部》、《太平御览·时序部》并引《魏台访议》。◎严可均《全三国文》辑本一卷，对、诏、表、疏、上言、奏议、对问，凡二十九篇，多考订礼仪之文，为本传所无者。</span>
<span class="c1">◎习凿齿曰：高堂隆可谓忠臣矣。君侈每思谏其恶，将死不忘忧社稷，正辞动于昏主，明戒验于身后，謇谔足以励物，德音没而弥彰，可不谓忠且智乎！《诗》云：“听用我谋，庶无大悔。”又曰：“曾是莫听，大命以倾。”其高堂隆之谓也。</span>

17. <span id="卷二十五·魏书二十五·辛毗杨阜高堂隆传第二十五-高堂隆-17"></span>
初，太和中，中护军蒋济上疏曰“宜遵古封禅”。诏曰：“闻济斯言，使吾汗出流足。”事寝历岁，后遂议修之，使隆撰其礼仪。帝闻隆没，叹息曰：“天不欲成吾事，高堂生舍我亡也。”子琛嗣爵。
<span class="c1">◎蒋济奏见本志卷十四《蒋济传》注。◎《通典》卷五十四《礼十四·封禅》云：古者帝王之兴，每易姓而起，以致太平，必封乎泰山，所以告成功也。《礼》云“因名山升中于天”，〖封禅必于泰山者，万物交代之处，封增其高，顺其类也。升，上也。中，成也。刻石纪号，著己功绩。〗封讫而禅梁甫，亦以告太平也。〖封禅者，高厚之道也。封土于山，而禅祭于地。天以高为尊，地以厚为德。增泰山之高以报天，厚梁甫之阶以报地。明天之所命，功成事就，有益于天地，有若天地之更高厚然。梁甫者，泰山之支山卑下者也。能以道配成高德，故禅梁甫亦以告太平也。〗无怀氏封泰山云云。〖◎管仲对齐桓公曰：古者封泰山禅梁父者七十二家，而夷吾所记者十有二焉。◎而昔有无怀氏，古之王者，在伏羲前。◎《韩诗外传》曰：孔子升泰山，观易姓而王，可得而数者七十余氏，不可得而数者万数。◎袁准《正论》曰：唯周官有王大封之文。按成王封禅，而文、武皆不在七十二君，而无一言见于经传，学者疑焉。◎服虔曰：云云在梁甫东，山名也。◎晋灼曰：云云在蒙阴县故城东北，下有云云亭。〗伏羲、神农并因之。黄帝禅亭亭。〖◎服虔曰：亭亭山在牟阴。〗颛顼、帝喾、帝尧、舜复禅云云。禹禅会稽。汤亦禅云云，其所封皆于泰山也。周成王封泰山，禅社首。〖◎应劭曰：社首，山名，在博县。〗其仪不存。秦始皇平天下，三年，东巡郡县，祠邹峄山，颂秦功业，立石颂德，有金册石函、金泥玉检之事焉。汉武帝立二十八年，元鼎中，汾阴得宝鼎，遂议封禅。〖◎太史公曰：其封禅之礼，则有司存。◎而汉史不得其制。〗后汉光武建武三十二年，封禅泰山。</span>

18. <span id="卷二十五·魏书二十五·辛毗杨阜高堂隆传第二十五-高堂隆-18"></span>
始，景初中，帝以苏林、秦静等并老，
<span class="c1">苏林，见《刘劭传》。</span>
恐无能传业者。乃诏曰： “昔先圣既没，而其遗言余教，著于六艺。六艺之文，礼又为急，弗可斯须离者也。末俗背本，所由来久。故闵子讥原伯之不学，
<span class="c1">◎《左传·昭公十八年》：往者见周原伯鲁焉，与之语，不说学。归以语闵子马。闵子马曰：“周其乱乎！夫学，殖也。不学将落，原氏其亡乎！”◎杜注：原伯鲁，周大夫。闵马父，字子马，鲁大夫。</span>
荀卿丑秦世之坑儒，
<span class="c1">◎姚范曰：○《荀子》篇末云：孙卿迫于乱世，鰌于严刑，上无贤主，下遇暴秦。◎弼按：○《史记·荀卿传》：荀卿，赵人，年五十始来游学于齐。齐襄王时荀卿最为老师，春申君以为兰陵令，春申君死而荀卿废。○又按《史记·春申君传》，春申君死，秦始皇立九年矣。自齐襄王元年至秦始皇九年，计四十六年，是时荀卿当已逾百岁。始皇坑诸生于咸阳在三十五年，恐荀卿已不及见矣。荀卿丑秦之论，或为魏明诏书之误也。或谓《荀子·议兵篇》有答李斯之问，疑荀卿至始皇时犹存。然案《李斯传》，李斯辞荀卿西入秦在秦庄襄王时，距始皇坑儒之时相隔三十余年，不得谓荀卿及见坑儒之事也。《荀卿传》言“李斯尝为弟子，已而相秦”者，竟其事之辞也。姚氏引《荀子》篇末之语，乃荀卿弟子之辞，见杨倞注。</span>
儒学既废，则风化曷由兴哉？方今宿生巨儒，并各年高，教训之道，孰为其继？昔伏生将老，汉文帝嗣以晁错；
<span class="c1">◎《汉书·儒林传》：伏生，济南人，治《尚书》，年九十余，老不能行，于是诏太常，使掌故朝错往受之。</span>
《谷梁》寡畴，宣帝承以士郎。
<span class="c1">◎官本《考证》曰：士郎，宋本作“十郎”。◎《汉书·儒林传》：宣帝善《谷梁》说，愍其学且绝，乃以蔡千秋为郎中户将，选郎十人从受。</span>
其科郎吏高才解经义者三十人，从光禄勋隆、散骑常侍林、博士静，分受四经三礼，主者具为设课试之法。
<span class="c1">◎何焯曰：魏世去汉未远，犹有此举。</span>
夏侯胜有言：
<span class="c1">夏侯胜，见《汉书·儒林传》</span>
‘士病不明经术，经术苟明，其取青紫如俯拾地芥耳。’今学者有能究极经道，则爵禄荣宠，不期而至。可不勉哉！”
<span class="c1">◎或曰：明经在传道，若仅以拾青紫为事，其为明经也陋矣。</span>
数年，隆等皆卒，学者遂废。

19. <span id="卷二十五·魏书二十五·辛毗杨阜高堂隆传第二十五-高堂隆-19"></span>
初，任城栈潜，太祖世历县令，
<span class="c1">◎胡三省曰：○何氏《姓苑》：栈姓出任城。○潜，任城人也，盖自潜始著。</span>
<span class="c1">潜字彦皇，见应璩《书林》。
<span class="c2">◎应璩，事见《王粲传》及注。◎沈家本曰：○《隋志》：《书林》十卷，无撰人。○二唐志有夏赤松《书林》六卷，而无应书裴所引栈潜之字。</span>
</span>
尝督守邺城。时文帝为太子，耽乐田猎，晨出夜还。潜谏曰：“王公设险以固其国，都城禁卫，用戒不虞。《大雅》云：‘宗子维城，无俾城坏。’又曰：‘犹之未远，是用大谏。’
<span class="c1">◎《诗·大雅·板之章》。◎郑《笺》云：宗子，王之適子也。◎《毛传》云：犹，图也。◎郑《笺》云：王之谋不能图远，是故我大谏王也。</span>
若逸于游田，晨出昏归，以一日从禽之娱，而忘无垠之衅，愚窃惑之。”太子不悦，然自后游出差简。黄初中，文帝将立郭贵嫔为皇后，潜上疏谏，语在《后妃传》。明帝时，众役并兴，戚属疏斥，潜上疏曰： “天生蒸民而树之君，所以覆焘群生，熙育兆庶，故方制四海匪为天子，裂土分疆匪为诸侯也。始自三皇，爰暨唐、虞，咸以博济加于天下，醇德以洽，黎元赖之。三五既微，降逮于汉，治日益少，丧乱弘多，自时厥后，亦罔克乂。太祖濬哲神武，芟除暴乱，克复王纲，以开帝业。文帝受天明命，廓恢皇基，践阼七载，每事未遑。陛下圣德，纂承洪绪，宜崇晏晏，
<span class="c1">◎钱大昭曰：《尧典》“文思安安”，《尚书·考灵燿》作“文塞晏晏”。</span>
与民休息。而方隅匪宁，征夫远戍，有事海外，县旌万里，六军骚动，水陆转运，百姓舍业，日费千金。大兴殿舍，功作万计，徂来之松，
<span class="c1">◎《诗·鲁颂》：徂来之松。◎《毛传》：徂来，山也。◎《水经注》：汶水又西南流，迳徂徕山西。山多松柏。◎《宋史·儒林传》：石介字守道，耕徂徕山下，以《易》教授于家，鲁人号介徂徕先生。◎《一统志》：徂徕山在今山东泰安府东南四十里。</span>
刊山穷谷，怪石珷玞，浮于河、淮，都圻之内，尽为甸服，当供槀秸铚粟之调，
<span class="c1">◎《尚书·禹贡》：五百里甸服：百里赋纳总，二百里纳铚，三百里纳秸服，四百里粟，五百里米。◎《孔传》云：规方千里之内谓之甸服，为天子服，治田去王城面五百里。禾槀曰总，铚刈谓禾穗也。秸，槀也。◎蔡沈曰：甸服，畿内之地也。禾本全曰总。刈禾曰铚，半槀也。半藁去皮曰秸。</span>
而为苑囿择禽之府，
<span class="c1">“择”字疑误。</span>
盛林莽之秽，丰鹿兔之薮；伤害农功，地繁茨棘，灾疫流行，民物大溃，上减和气，嘉禾不植。臣闻文王作丰，经始勿亟，百姓子来，不日而成。灵沼、灵囿，与民共之。今宫观崇侈，雕镂极妙，忘有虞之总期，思殷辛之琼室，
<span class="c1">◎《文选》张平子《东京赋》：必以示肆奢为贤，则是黄帝合宫，有虞总期，固不如夏癸之瑶台，商辛之琼室也。◎李善注：○黄帝明堂以草盖之，名曰合宫。舜之明堂以草盖之，名曰总章。○《尸子》曰：观尧、舜之行于总章。章、期一也。○《汲冢古文》曰：夏桀作倾宫、瑶台，殚百姓之财。殷纣作琼室，立玉门。</span>
禁地千里，举足投网，丽拟阿房，
<span class="c1">◎《史记·秦始皇本纪》：三十五年，作前殿阿房，东西五百步，南北五十丈，上可以坐万人，下可以建五丈旗。◎颜师古曰：阿，近也。以其去咸阳近，且号阿房。◎《索隐》云：言其宫四阿旁广也。阿房后为宫名。</span>
役百乾谿，
<span class="c1">◎《新序·九·善谋篇》：楚灵王起章华之台，为乾溪之役，百姓罢劳怨怼于下，群臣倍畔于上，公子弃疾作乱，灵王亡逃，卒死于野。◎《左传·昭公十二年》：楚子次于乾溪，不能自克，以及于难。仲尼曰：“克己复礼，仁也。信善哉！楚灵王若能如是，岂其辱于乾溪？”◎杜注：乾溪在谯国城父县南。◎高士奇曰：城父故城，在今亳州东南七十里。</span>
臣恐民力彫尽，下不堪命也。昔秦据殽函以制六合，自以德高三皇，功兼五帝，欲号谥至万叶，而二世颠覆，愿为黔首，由枝幹既杌，
<span class="c1">◎沈家本曰：杌，当作“扤”。</span>
本实先拔也。
<span class="c1">◎钱大昭曰：古“拔”与“拨”通用。</span>
盖圣王之御世也，克明俊德，庸勋亲亲；俊乂在官，则功业可隆，亲亲显用，则安危同忧；深根固本，并为幹翼，虽历盛衰，内外有辅。昔成王幼冲，未能莅政，周、吕、召、毕，并在左右；今既无卫侯、康叔之监，分陕所任，又非旦、奭。东宫未建，天下无副。愿陛下留心关塞，永保无极，则海内幸甚。”后为燕中尉，辞疾不就，卒。

20. <span id="卷二十五·魏书二十五·辛毗杨阜高堂隆传第二十五-高堂隆-20"></span>
评曰：辛毗、杨阜，刚亮公直，正谏匪躬，亚乎汲黯之高风焉。高堂隆学业修明，志在匡君，因变陈戒，发于恳诚，忠矣哉！及至必改正朔，俾魏祖虞，所谓意过其通者欤！
<span class="c1">◎胡三省曰：意过其通，谓意料之说执之甚坚，反过其学之所通习者也。◎何焯曰：升平学行不减刘子政。◎或曰：恐汲黯少此文雅，杜谷愧其亮直，庶几子政之流欤？</span>
