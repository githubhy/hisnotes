---
weight: 52
title: 卷五十一·吴书六·宗室传第六
---

# 卷五十一·吴书六·宗室传第六

1. <span id="卷五十一·吴书六·宗室传第六-1"></span>
吴书六

2. <span id="卷五十一·吴书六·宗室传第六-2"></span>
三国志五十一宗室传第六
<span class="c1">◎刘咸炘曰：诸曹尚不称宗室，此何为称？当云诸孙，乃归一例。◎顾炎武曰：○今人以皇族为宗室，考之于古不尽然。凡人之同宗者，即相谓曰宗室。○《左传·昭八年》：宋华亥谗华合比而去之。左师曰：“女丧而宗室，于人何有？”○《北齐书·邢邵传》：十岁便能属文，族兄峦有人伦鉴，谓子弟曰：“宗室中有此儿，非常人也。”</span>

3. <span id="卷五十一·吴书六·宗室传第六-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：惜玉 MM</span>
<span class="c1">复校：擎骥</span>

## 孙静

1. <span id="卷五十一·吴书六·宗室传第六-孙静-1"></span>
孙静字幼台，
<span class="c1">冯本“幼”作“ ”，误。</span>
坚季弟也。坚始举事，静纠合乡曲及宗室五六百人以为保障，
<span class="c1">◎刘家立曰：宗室，疑作“宗族”。</span>
众咸附焉。策破刘繇，定诸县，进攻会稽，遣人请静，静将家属与策会于钱唐。
<span class="c1">会稽、钱塘，均见《孙坚传》。</span>
是时太守王朗拒策于固陵，
<span class="c1">◎《水经·渐江水注》：浙江又迳固陵城北。昔范蠡筑城于浙江之滨，言可以固守，谓之固陵，今之西陵也。浙江又东迳柤塘，谓之柤渎。昔太守王朗拒孙策，数战不利。孙静果说策曰：“朗负阻城守，难可卒拔。柤渎去此数十里，是要道也。若从此攻其无备，破之必矣。”策从之，破朗于固陵。◎《一统志》：固陵在今浙江绍兴府萧山县西十二里。</span>
策数度水战，
<span class="c1">宋本“度”作“渡”，《通鉴》同。</span>
不能克。静说策曰：“朗负阻城守，难可卒拔。查渎南去此数十里，
<span class="c1">◎查渎，郦注作“柤渎”，见上。◎《方舆纪要》卷九十二：查渎在萧山县西南九里。◎谢鍾英曰：据《水经注》，当在萧山东南。</span>
而道之要径也，宜从彼据其内，所谓攻其无备、出其不意者也。吾当自帅众为军前队，破之必矣。”策曰：“善。”乃诈令军中曰：“顷连雨水浊，兵饮之多腹痛，令促具甖缶数百口澄水。”
<span class="c1">◎康发祥曰：○甖，音英，同“罌”。○《说文》：缶也。○《广雅》：瓶也。○师古曰：谓瓶之大腹小口者也。◎顾炎武曰：○《史记·淮阴侯传》：从阳夏以木罂缻渡军。○服虔曰：以木押傅罂缻以渡是也。○古文简，不言缚尔。孙策诈令军中促具甖缶数百口，分军夜投查渎，亦此法也。其状图于喻龙德《兵衡》，谓之甕筏。</span>
至昏暮，四维然火诳朗，
<span class="c1">宋本“四维”作“罗”。《通鉴》作“夜多然火为疑兵”。</span>
便分军夜投查渎道，袭高迁屯。
<span class="c1">◎胡三省曰：蔡邕尝经会稽高迁亭，取椽竹以为笛，即其处也。◎《方舆纪要》：高迁屯在萧山县东北五十里，亦曰高迁亭，又名柯亭，东南去绍兴府四十里。</span>
<span class="c1">◎臣松之案：今永兴县有高迁桥。
<span class="c2">◎《宋书·州郡志》：会稽太守，永兴令，汉旧余暨县，吴更名。◎谢鍾英曰：○余暨，两汉志属会稽。沈《志》：吴更名永兴。○《水经注》：汉末童谣云“天子当兴三余之间”，故孙权改曰永兴，县滨浙江。○《方舆纪要》：今绍兴府萧山县治。○《一统志》：今萧山县长兴乡。</span>
查，音祖加反。</span>
朗大惊，遣故丹阳太守周昕等帅兵前战。
<span class="c1">周昕事见《魏志·武纪》初平元年及本志《妃嫔传》。</span>
策破昕等，斩之，遂定会稽。
<span class="c1">◎《会稽典录》曰：昕字大明。少游京师，师事太傅陈蕃，博览群书，明于风角，善推灾异。辟太尉府，举高第，稍迁丹阳太守。曹公起义兵，昕前后遣兵万余人助公征伐。袁术之在淮南也，昕恶其淫虐，绝不与通。◎《献帝春秋》曰：袁术遣吴景攻昕，未拔，景乃募百姓：“敢从周昕者，死不赦！”昕曰：“我则不德，百姓何罪？”遂散兵，还本郡。</span>
表拜静为奋武校尉，欲授之重任，静恋坟墓宗族，不乐出仕，求留镇守。策从之。权统事，就迁昭义中郎将，
<span class="c1">奋武校尉、昭义中郎将，各一人，皆吴置。</span>
终于家。有五子，暠、
<span class="c1">暠事见《虞翻传》注引《吴书》。</span>
瑜、皎、奂、谦。
<span class="c1">此与孙晧之弟谦同名。</span>
暠三子：绰、超、恭。超为偏将军。恭生峻。绰生綝。
<span class="c1">◎康发祥曰：峻、綝皆静之曾孙，怙侈灭义，因而不终。以视静之恋坟墓宗族、不乐出仕，迥不相侔，岂不有忝厥祖邪？</span>

2. <span id="卷五十一·吴书六·宗室传第六-孙静-2"></span>
瑜字仲异，
<span class="c1">◎钱大昭曰：以下文“孙皎”、“孙奂”例之，“瑜”上当有“孙”字。</span>
以恭义校尉始领兵众。
<span class="c1">恭义校尉，一人，吴置。</span>
是时宾客诸将多江西人，
<span class="c1">江西解见《魏志·武纪》初平四年。</span>
瑜虚心绥抚，得其欢心。建安九年，领丹阳太守，
<span class="c1">孙权弟丹阳太守翊为左右所害，以瑜代之。</span>
为众所附，至万余人。加绥远将军。
<span class="c1">◎绥远将军，一人，吴置。◎胡三省曰：○沈约《志》：魏置将军四十号，绥远第十四。</span>
十一年，与周瑜共讨麻、保二屯，破之。
<span class="c1">◎《水经·江水注》：江水又东得白沙口，一名沙屯，即麻屯口也。本名蔑默口，江浦矣。南直蒲圻洲，水北入百余里，吴所屯也。◎《方舆纪要》卷七十六：麻屯口在武昌嘉鱼县陆口东，保屯地盖相近。◎谢鍾英曰：在今嘉鱼县江北沔阳州东。◎弼按：建安十五年，瑜率水军住夏口，见《蜀志·先主传》注引《献帝春秋》。</span>
后从权拒曹公于濡须，
<span class="c1">濡须，见《孙权传》建安十六年。</span>
权欲交战，瑜说权持重，权不从，军果无功。迁奋威将军，领郡如故，自溧阳徙屯牛渚。
<span class="c1">溧阳，见《妃嫔传·何姬传》。牛渚，见《孙策传》。</span>
瑜以永安人饶助为襄安长，
<span class="c1">◎永安，见《孙休传》永安元年。◎《郡国志》：扬州庐江郡襄安。◎《一统志》：故城今安徽无为州南四十里襄安镇。</span>
无锡人颜连为居巢长，
<span class="c1">◎《郡国志》：扬州吴郡无锡。◎《一统志》：故城今江苏常州府无锡县治。◎居巢，见《魏志·武纪》建安二十二年。</span>
使招纳庐江二郡，
<span class="c1">◎或曰：“二郡”上疑有“九江”二字。</span>
各得降附。济阴人马普笃学好古，瑜厚礼之，使二府将吏子弟数百人就受业，遂立学官，
<span class="c1">◎何校本“官”作“宫”。◎朱邦衡曰：汉时无学宫之称，学官是。</span>
临飨讲肄。是时诸将皆以军务为事，而瑜好乐坟典，虽在戎旅，诵声不绝。年三十九，建安二十年卒。瑜五子：弥、
<span class="c1">◎赵一清曰：瑜子名弥，皎子亦名弥，二者必有一误。</span>
熙、耀、曼、纮。曼至将军，封侯。

3. <span id="卷五十一·吴书六·宗室传第六-孙静-3"></span>
孙皎字叔朗，始拜护军校尉，
<span class="c1">护军校尉，一人，吴置。</span>
领众二千余人。是时曹公数出濡须，皎每赴拒，号为精锐。迁都护、征虏将军，
<span class="c1">◎胡三省曰：征虏将军，始于光武以命祭遵。</span>
代程普督夏口。
<span class="c1">夏口，见《魏志·武纪》建安十三年。</span>
黄盖及兄瑜卒，又并其军。赐沙羡、云杜、南新市、竟陵为奉邑，
<span class="c1">◎沙羡，见《孙策传》。◎《郡国志》：荆州江夏郡云杜、南新市。◎《一统志》：云杜故城，今湖北汉阳府沔阳州西北。南新市故城，今湖北安陆府京山县东北。◎竟陵，见《蜀志·刘焉传》。</span>
自置长吏。轻财能施，善于交结，与诸葛瑾至厚，委庐江刘靖以得失，
<span class="c1">◎赵一清曰：刘靖之名，一见《孙坚传》注引《山阳公载记》，为董卓别部司马；一见《魏志·刘馥传》，馥之子也；与此为三。</span>
江夏李允以众事，广陵吴硕、河南张梁以军旅，
<span class="c1">刘靖、李允、吴硕、张梁事见后《孙奂传》。</span>
而倾心亲待，莫不自尽。皎尝遣兵候获魏边将吏美女以进皎，皎更其衣服送还之，下令曰：“今所诛者曹氏，其百姓何罪？自今以往，不得击其老弱。”由是江淮间多归附者。尝以小故与甘宁忿争，或以谏宁，宁曰：“臣子一例，征虏虽公子，何可专行侮人邪！吾值明主，但当输效力命，以报所天，诚不能随俗屈曲矣。”权闻之，以书让皎曰：“自吾与北方为敌，中间十年，初时相持年小，今者且三十矣。
<span class="c1">建安五年，孙权统事，时年二十岁。此书盖作于建安十五年。</span>
孔子言‘三十而立’，非但谓五经也。授卿以精兵，委卿以大任，都护诸将于千里之外，欲使如楚任昭奚恤，扬威于北境，
<span class="c1">◎昭奚恤，楚宣王之相也。◎《战国策》：荆宣王问群臣曰： “吾闻北方之畏昭奚恤也，果诚何如？”</span>
非徒相使逞私志而已。近闻卿与甘兴霸饮，
<span class="c1">甘宁字兴霸。</span>
因酒发作，侵陵其人，其人求属吕蒙督中。此人虽麤豪，有不如人意时，然其较略大丈夫也。吾亲之者，非私之也。吾亲爱之，卿疏憎之；卿所为每与吾违，其可久乎？
<span class="c1">兴霸有禽黄祖、破曹公之功，其人有豪侠之气，故仲谋优礼之。</span>
夫居敬而行简，可以临民；爱人多容，可以得众。二者尚不能知，安可董督在远，御寇济难乎？卿行长大，特受重任，上有远方瞻望之视，
<span class="c1">宋本“视”作“观”。</span>
下有部曲朝夕从事，何可恣意有盛怒邪？人谁无过，贵其能改，宜追前愆，深自咎责。今故烦诸葛子瑜重宣吾意。临书摧怆，心悲泪下。”皎得书，上疏陈谢，遂与宁结厚。后吕蒙当袭南郡，权欲令皎与蒙为左右部大督，蒙说权曰： “若至尊以征虏能，宜用之；以蒙能，宜用蒙。昔周瑜、程普为左右部督，共攻江陵，虽事决于瑜，普自恃久将，且俱是督，遂共不睦，几败国事，此目前之戒也。”
<span class="c1">◎或曰：知二三之不可以集事，侃侃为明主言之，不以嫉忌是嫌。古人肝胆如雪，可敬可愧。</span>
权寤，谢蒙曰：“以卿为大督，命皎为后继。”禽关羽，定荆州，皎有力焉。建安二十四年卒。权追录其功，封子胤为丹阳侯。胤卒，无子。弟晞嗣，领兵，有罪自杀，国除。弟咨、弥、仪皆将军，封侯。
<span class="c1">◎钱大昭曰：皎与瑜皆孙静子，瑜子既名弥，皎子必不同名，且下文但曰咨、仪，不及弥，疑“弥”字衍文。</span>
咨羽林督，仪无难督。
<span class="c1">羽林督、无难督，皆吴置。</span>
咨为滕胤所杀，仪为孙峻所害。
<span class="c1">◎《孙峻传》：将军孙仪等欲因会杀峻，事泄，仪等自杀。</span>

4. <span id="卷五十一·吴书六·宗室传第六-孙静-4"></span>
孙奂字季明。兄皎既卒，代统其众，以扬武中郎将领江夏太守。
<span class="c1">扬武中郎将，一人，吴置。江夏郡，见《魏志·武纪》建安十三年及《文聘传》。</span>
在事一年，遵皎旧迹，礼刘靖、李允、吴硕、张梁及江夏闾举等，并纳其善。奂讷于造次而敏于当官，军民称之。黄武五年，权攻石阳，
<span class="c1">石阳，见《文聘传》。</span>
奂以地主，使所部将军鲜于丹帅五千人先断淮道，
<span class="c1">“淮”字疑误。</span>
自帅吴硕、张梁五千人为军前锋，降高城，
<span class="c1">◎《汉书·地理志》：南郡高成。◎徐松曰：《说文》作“高城”。◎顾祖禹曰：高城，后汉废入孱陵。◎《一统志》：故城，今湖北荆州府松滋县南。</span>
得三将。大军引还，权诏使在前住，驾过其军，见奂军阵整齐，权叹曰：“初吾忧其迟钝，今治军，诸将少能及者，吾无忧矣。”拜扬威将军，封沙羡侯。
<span class="c1">沙羡，见《孙策传》。</span>
吴硕、张梁皆裨将军，赐爵关内侯。
<span class="c1">◎《江表传》曰：初，权在武昌，欲还都建业，而虑水道溯流二千里，一旦有警，不相赴及，以此怀疑。及至夏口，于坞中大会百官议之，诏曰：“诸将吏勿拘位任，其有计者，为国言之。”诸将或陈宜立栅栅夏口，
<span class="c2">冯本无下“栅”字。</span>
或言宜重设铁锁者，权皆以为非计。时梁为小将，未有知名，乃越席而进曰：“臣闻‘香饵引泉鱼，重币购勇士’，今宜明树赏罚之信，遣将入沔，与敌争利；形势既成，彼不敢干也。使武昌有精兵万人，付智略者任将，常使严整；一旦有警，应声相赴。作甘水城，轻舰数千，诸所宜用，皆使备具。如此，开门延敌，敌自不来矣。”权以梁计为最得，即超增梁位。后稍以功进至沔中督。
<span class="c2">吴于要地置督。</span>
</span>
奂亦爱乐儒生，复命部曲子弟就业，后仕进朝廷者数十人。年四十，嘉禾三年卒。子承嗣，以昭武中郎将代统兵，领郡。赤乌六年卒，无子，封承庶弟壹奉奂后，
<span class="c1">鲁王霸子亦名壹，二者必有一误。</span>
袭业为将。孙峻之诛诸葛恪也，壹与全熙、施绩攻恪弟公安督融，
<span class="c1">融见《恪传》。</span>
融自杀。壹从镇南迁镇军，假节督夏口。及孙綝诛滕胤、吕据，据、胤皆壹之妹夫也，壹弟封又知胤、据谋，自杀。綝遣朱异潜袭壹。异至武昌，壹知其攻己，率部曲千余口过将胤妻奔魏。魏以壹为车骑将军，仪同三司，封吴侯，以故主芳贵人邢氏妻之。邢美色妒忌，下不堪命，遂共杀壹及邢氏。壹入魏黄初三年死。
<span class="c1">◎钱大昕曰：○壹以孙亮太平二年奔魏，即魏甘露二年也，距文帝黄初三年已三十六年矣。此云“黄初”，必误。○《魏志·高贵乡公纪》：甘露四年十一月，车骑将军孙壹为婢所杀。○盖壹入魏三年而死耳，“黄初”二字当是衍文。◎顾炎武、卢明楷说同。◎何焯曰：黄初，疑“首尾”之误。</span>

## 孙贲

1. <span id="卷五十一·吴书六·宗室传第六-孙贲-1"></span>
孙贲字伯阳。父羌字圣壹，
<span class="c1">郝经《续汉书》作“字圣台”。孙坚字文台，孙静字幼台，羌为坚兄，作“台”是。</span>
坚同产兄也。贲早失二亲，弟辅婴孩，贲自赡育，友爱甚笃。为郡督邮、守长。
<span class="c1">郡督邮，吴郡之督邮也。“守长”二字疑误。</span>
坚于长沙举义兵，贲去吏从征伐。坚薨，贲摄帅余众，扶送灵柩。后袁术徙寿春，贲又依之。术从兄绍用会稽周昂为九江太守，绍与术不协，术遣贲攻破昂于阴陵。
<span class="c1">阴陵，见《魏志·袁术传》。</span>
术表贲领豫州刺史，转丹阳都尉，行征虏将军，讨平山越。为扬州刺史刘繇所迫逐，因将士众还住历阳。顷之，术复使贲与吴景共击樊能、张英等，未能拔。及策东渡，助贲、景破英、能等，遂进击刘繇。繇走豫章。策遣贲、景还寿春报术，值术僭号，署置百官，除贲九江太守。贲不就，弃妻孥还江南。
<span class="c1">曹公为子彰取贲女，见《孙策传》。</span>
<span class="c1">◎《江表传》曰：袁术以吴景守广陵，策族兄香亦为术所用，作汝南太守，而令贲为将军，领兵在寿春。策与景等书曰：“今征江东，未知二三君意云何耳？”景即弃守归，贲因而后免，
<span class="c2">宋本“因”作“困”。</span>
香以道远独不得还。◎《吴书》曰：香字文阳。父儒，
<span class="c2">宋本“儒”作“孺”。</span>
字仲孺，坚再从弟也，仕郡主簿功曹。香从坚征伐有功，拜郎中。后为袁术驱驰，加征南将军，死于寿春。</span>
时策已平吴、会二郡，贲与策征庐江太守刘勋、江夏太守黄祖，军旋，闻繇病死，过定豫章，上贲领太守，
<span class="c1">领豫章太守也。</span>
<span class="c1">◎《江表传》曰：时丹阳僮芝自署庐陵太守，
<span class="c2">◎或曰：按《孙策传》，策定豫章，分置庐陵郡，是前此未为郡也。此云“僮芝自署庐陵太守”，何欤？岂芝实创之，策因分置欤？当日私据一城自署太守者，所在有之，如孟达之为宜都太守，申耽之为上庸太守是也。◎弼按：庐陵郡，详见《孙策传》。◎又按：○《太史慈传》注引《江表传》：慈见策曰：“丹阳僮芝自擅庐陵，诈言被诏书为太守。”此亦自署之证。</span>
策留贲弟辅领兵住南昌，
<span class="c2">南昌，见《孙策传》。</span>
策谓贲曰：“兄今据豫章，是扼僮芝咽喉而守其门户矣。但当伺其形便，因令国仪杖兵而进，
<span class="c2">孙辅字国仪。</span>
使公瑾为作势援，
<span class="c2">周瑜字公瑾。</span>
一举可定也。”后贲闻芝病，即如策计。周瑜到巴丘，
<span class="c2">当时有两巴丘，名同处异，详见《周瑜传》裴注。</span>
辅遂得进据庐陵。</span>
后封都亭侯。建安十三年，使者刘隐奉诏拜贲为征虏将军，领郡如故。
<span class="c1">◎《朱治传》：孙权从兄豫章太守贲女为曹公子妇，及曹公破荆州，威震南土，贲畏惧，欲遣子入质。治闻之，求往见贲，为陈安危，贲由此遂止。</span>
在官十一年卒。子邻嗣。

2. <span id="卷五十一·吴书六·宗室传第六-孙贲-2"></span>
邻年九岁，代领豫章，
<span class="c1">◎何焯曰：九岁无领郡理，疑脱“十”字。◎钱仪吉曰：魏、晋以来，刺史、郡守，父死子代，往往有之。此正以九岁领郡，故史异之而著其年。若十九岁，则文义为赘。</span>
进封都乡侯。
<span class="c1">◎《吴书》曰：邻字公达，雅性精敏，幼有令誉。</span>
在郡垂二十年，讨平叛贼，功绩修理。
<span class="c1">宋本“功”作“政”。</span>
召还武昌，为绕帐督。
<span class="c1">◎洪饴孙曰：绕帐督，一人，吴所置，掌宿卫兵。</span>
时太常潘濬掌荆州事，
<span class="c1">◎《潘濬传》：濬与陆逊俱驻武昌，共掌留事。</span>
重安长陈留舒燮
<span class="c1">◎《郡国志》：荆州零陵郡重安。◎三国吴因改属卫阳郡。◎谢鍾英曰：在今湖南衡州府西六十里。</span>
有罪下狱，濬尝失燮，欲寘之于法。论者多为有言，
<span class="c1">官本作“多有为言”，郝经《续汉书》作“多为言之”。</span>
濬犹不释。邻谓濬曰： “舒伯膺兄弟争死，海内义之，以为美谭，仲膺又有奉国旧意。今君杀其子弟，若天下一统，青盖北巡，中州士人必问仲膺继嗣，答者云潘承明杀燮，
<span class="c1">潘濬字承明。</span>
于事何如？”濬意即解，燮用得济。
<span class="c1">◎《博物志》曰：仲膺名邵。初，伯膺亲友为人所杀，仲膺为报怨。事觉，兄弟争死，皆得免。袁术时，邵为阜陵长。
<span class="c2">阜陵，见《孙权传》黄龙三年。</span>
◎亦见《江表传》。</span>
邻迁夏口沔中督、威远将军，
<span class="c1">◎洪饴孙曰：威远将军，一人，第五品。</span>
所居任职。赤乌十二年卒。子苗嗣。苗弟旅及叔父安、熙、绩，皆历列位。
<span class="c1">◎《吴历》曰：邻又有子曰述，为武昌督，平荆州事。震，无难督。谐，城门校尉。歆，乐乡督。
<span class="c2">◎赵一清曰：○《晋书·杜预传》：遣牙门率奇兵袭乐乡，至吴都督孙歆帐下，虏歆而还。王濬先列上得歆头，预后生送歆，洛中以为大笑。◎乐乡，见《孙晧传》凤皇元年。</span>
震后御晋军，与张悌俱死。
<span class="c2">张悌死事见《孙晧传》天纪四年及注引《襄阳记》。</span>
贲曾孙惠，字德施。◎《惠别传》曰：
<span class="c2">《孙惠别传》，隋、唐志不著录。</span>
惠好学有才智，晋永宁元年，赴齐王冏义，以功封晋兴侯，辟大司马贼曹属。
<span class="c2">◎《晋书·孙惠传》：惠赴齐王冏义，讨赵王伦，以功封晋兴县侯，辟大司马户曹掾，转东曹属。◎沈家本曰：“贼”字疑误。</span>
冏骄矜僭侈，天下失望。惠献言于冏，讽以五难、四不可，
<span class="c2">惠谏齐王书，见《晋书·齐王冏传》，文繁不录。</span>
劝令委让万机，归藩青岱，辞甚深切。冏不能纳，顷之果败。成都王颖召为大将军参军。是时颖将有事于长沙，
<span class="c2">◎《晋书·惠传》：成都王颖荐惠为大将军参军，领奋威将军，白沙督。是时，颖将征长沙王乂。</span>
以陆机为前锋都督。惠与机乡里亲厚，
<span class="c2">同为吴郡人。</span>
忧其致祸，谓之曰：“子盍让都督于王粹乎？”
<span class="c2">◎《晋书·王濬传》：濬太康六年卒，子矩嗣。矩弟畅。畅子粹。太康十年，武帝诏粹尚颍川公主，仕至魏郡太守。</span>
机曰：“将谓吾避贼首鼠，更速其害。”机寻被戮，二弟云、耽亦见杀，惠甚伤恨之。
<span class="c2">◎机、云事见《陆抗传》注引机、云别传。◎《晋书·陆机传》：太安初，成都王颖与河间王颙起兵讨长沙王乂，假机后将军、河北大都督，督北中郎将王粹、冠军牵秀等诸军二十余万人。机以三世为将，道家所忌，又羁旅入宦，顿居群士之右，而王粹、牵秀等皆有怨心，固辞都督，颖不许。机乡人孙惠亦劝机让都督于粹，机曰：“将谓吾为首鼠避贼，適所以速祸也。”遂行。颖谓机曰：“若功成事定，当爵为郡公，位以台司，将军勉之矣！”机曰：“昔齐桓任夷吾以建九合之功，燕惠疑乐毅以失垂成之业，今日之事，在公不在机也。”颖左长史卢志心害机宠，言于颖曰：“陆机自比管、乐，拟君闇主，自古命将遣师，未有臣陵其君而可以济事者也。”颖默然。机始临戎，而牙旗折，意甚恶之。列军自朝歌至于河桥，鼓声闻数百里，汉、魏以来，出师之盛，未尝有也。长沙王乂奉天子与机战于鹿苑，机军大败，赴七里涧而死者如积焉，水为之不流。宦人孟玖谮机于颖，遂遇害于军中，时年四十三。◎《陆云传》：机之败也，并收云。颖有宥云色。孟玖扶颖入，催令杀云。时年四十二。云弟耽为平东祭酒，亦有清誉，与云同遇害。大将军参军孙惠与淮南内史朱诞书曰：“不意三陆相携闇朝，一旦湮灭，道业沦丧，痛酷之深，荼毒难言。国丧儁望，悲岂一人！”其为州里所痛悼如此。后东海王越讨颖，移檄天下，亦以机、云兄弟张枉害罪状颖云。◎《晋书·孙惠传》：惠擅杀颖牙门将梁俊，惧，因改姓名以遁。</span>
永兴元年，乘舆幸邺，司空东海王越治兵下邳，惠以书干越，诡其姓名，自称南岳逸民秦秘之，勉以勤王匡世之略，辞义甚美。
<span class="c2">书见《晋书·孙惠传》，文繁不录。</span>
越省其书，榜题道衢，招求其人。惠乃出见，越即以为记室参军，专掌文疏，豫参谋议。每造书檄，越或驿马催之，应命立成，皆有辞旨。累迁显职，
<span class="c2">◎《晋书·惠传》：越诛周穆等，夜召参军王廙造表，廙战惧，坏数纸不成。时惠不在，越叹曰：“孙中郎在，表久就矣。”</span>
后为广武将军、安丰内史。年四十七卒。
<span class="c2">◎《晋书·惠传》：以迎大驾之功，封临湘县公。何锐为安丰太守，惠攻杀锐，奔入蛮中，寻病卒。</span>
惠文翰凡数十首。
<span class="c2">◎《隋书·经籍志》：晋安丰太守孙惠《集》八卷，梁十一卷，录一卷。◎唐新、旧志：十卷。◎今存严可均辑本。</span>
</span>

## 孙辅

1. <span id="卷五十一·吴书六·宗室传第六-孙辅-1"></span>
孙辅字国仪，贲弟也，以扬武校尉佐孙策平三郡。策讨丹阳七县，
<span class="c1">◎《孙策传》注引《江表传》云：陈瑀遣都尉万演等密渡江，使持印传三十余细贼与丹阳、宣城、泾、陵阳、始安、黟、歙诸险县大帅祖郎等，使为内应。◎策所讨者，即此诸县也。</span>
使辅西屯历阳
<span class="c1">历阳，见《孙策传》。</span>
以拒袁术，并招诱余民，鸠合遗散。又从策讨陵阳，
<span class="c1">陵阳，见《孙策传》。</span>
生得祖郎等。
<span class="c1">◎《江表传》曰：策既平定江东，逐袁胤。
<span class="c2">袁术遣从弟胤为丹阳，孙策令徐琨讨而代之。会吴景还，乃复用景。见《妃嫔传·徐夫人传》注引《江表传》。</span>
袁术深怨策，乃阴遣间使赍印绶与丹阳宗帅陵阳祖郎等，使激动山越，大合众，图共攻策。策自率将士讨郎，生获之。策谓郎曰：“尔昔袭击孤，斫孤马鞍，
<span class="c2">◎《孙策传》注引《江表传》曰：策诣丹阳依舅，得数百人，而为泾县大帅祖郎所袭，几至危殆。</span>
今创军立事，除弃宿恨，惟取能用，与天下通耳。非但汝，汝莫恐怖。”
<span class="c2">《通鉴》“莫”作“勿”。</span>
郎叩头谢罪。即破械，赐衣服，署门下贼曹。及军还，郎与太史慈俱在前导军，人以为荣。</span>
策西袭庐江太守刘勋，辅随从，身先士卒，有功。策立辅为庐陵太守，
<span class="c1">《策传》立辅为庐陵太守在前，破刘勋在后，与此少异。盖书更署长吏，连类及之，当以此传为是。观《孙贲传》，贲与策征刘勋，军旋，过定豫章，上贲领太守，可证更置长吏在平定刘勋之后也。《策传》注引《江表传》云“策分遣从兄贲、辅率八千人于彭泽待刘勋，贲、辅于彭泽破勋”。</span>
抚定属城，分置长吏。迁平南将军，假节领交州刺史。遣使与曹公相闻，事觉，权幽系之。
<span class="c1">◎《典略》曰：辅恐权不能保守江东，因权出行东冶，
<span class="c2">各本“冶”均作“治”。</span>
乃遣人赍书呼曹公。行人以告，
<span class="c2">◎陈景云曰：辅之得罪，史不著其年，以阮瑀代曹公与权书考之，盖在赤壁之役后也。是时江东乘战胜之势，霸业已安，辅不当复有惧心。其通使曹公，殆自有他志，非虑权之不克保国也。权虽领会稽太守，然自以将军屯吴，不过使丞之郡行文书而已。考之《吴志》，终权之世，未尝一至会稽，况东冶僻在海隅，何暇远涉其地？此鱼豢所纪，殆不可信。</span>
权乃还，伪若不知，与张昭共见辅，权谓辅曰：“兄厌乐邪，何为呼他人？”辅云无是。权因投书与昭，昭示辅，辅惭无辞。乃悉斩辅亲近，亦其部曲，
<span class="c2">亦，宋本作“分”，是。</span>
徒辅置东。
<span class="c2">◎胡三省曰：置之吴东也。◎赵一清曰：“东”下疑有“冶”字。</span>
</span>
数岁卒。子兴、昭、伟、昕，皆历列位。

## 孙翊

1. <span id="卷五十一·吴书六·宗室传第六-孙翊-1"></span>
孙翊字叔弼，权弟也，骁悍果烈，有兄策风。太守朱治举孝廉，
<span class="c1">治既举权，复举翊。</span>
司空辟。
<span class="c1">◎《典略》曰：翊名俨，
<span class="c2">◎赵一清曰：于文当云“一名俨”。</span>
性似策。策临卒，张昭等谓策当以兵属俨，而策呼权，佩以印绶。
<span class="c2">仲谋之不满意于子布者，在此。</span>
</span>
建安八年，以偏将军领丹阳太守，
<span class="c1">翊领丹阳太守，盖继吴景之后。</span>
时年二十。
<span class="c1">翊当生于中平元年。</span>
后卒为左右边鸿所杀，
<span class="c1">宋、元本“卒”作“年”。翊性峭急，见《朱治传》。</span>
鸿亦即诛。
<span class="c1">◎《吴历》载翊妻徐节行，宜与妫览等事相次，
<span class="c2">◎刘咸炘曰：承祚不书徐氏事，似未知也。故所书杀翊不以妫、戴为主谋。</span>
故列于后《孙韶传》中。
<span class="c2">监本“韶”作“晧”，误。</span>
</span>

2. <span id="卷五十一·吴书六·宗室传第六-孙翊-2"></span>
子松为射声校尉、都乡侯。
<span class="c1">◎《吴录》曰：松善与人交，轻财好施。镇巴丘，
<span class="c2">巴丘，见《周瑜传》。</span>
数咨陆逊以得失。尝有小过，逊面责松，松意色不平，逊观其少释，谓曰：“君过听不以其鄙，
<span class="c2">◎官本“其”作“某”。◎按：作“其”亦可通。</span>
数见访及，是以承来意进尽言，便变色，何也？”松笑曰：“属亦自忿行事有此，岂有望邪！”
<span class="c2">◎《陆逊传》：射声校尉松于公子中最亲，戏兵不整，逊对之髡其职吏。</span>
</span>
黄龙三年卒。
<span class="c1">孙翊建安八年年二十为边鸿所杀，其子松死于黄龙三年，亦不过年二十余岁耳。</span>
蜀丞相诸葛亮与兄瑾书曰： “既受东朝厚遇，依依于子弟。又子乔良器，为之恻怆。见其所与亮器物，感用流涕。”其悼松如此，由亮养子乔咨述故云。
<span class="c1">◎何焯曰：孔明为之感涕，惜其早亡，乃使峻、綝败国。◎钱大昭曰：子乔，疑是松之字也。亮兄瑾子乔自吴至蜀，故咨述松，而亮伤之也。亮以乔为己適子，当云“兄子”，不当谓之“养子”。◎赵翼曰：吴《孙辅传》其子松一段最不可解。子乔乃瑾子、出继亮为后者，盖子乔尝为亮述松之为人也。然所谓“依依于子弟”及“与亮器物”，果何谓也？岂亮前奉使至吴时与松相识，其后松又托乔附致器物于亮耶？然文义究不明晰。◎潘眉曰：书中言“子乔良器”，子乔即松之字。松字子乔，犹乔字伯松，字义相应也。养子乔者，亮养子名乔。乔自吴来，为亮述子乔事甚详，故素知其为良器，因其没而悼之如此。◎又曰：松乃孙翊子，在《翊传》，不在《辅传》。赵氏因二传相连，遂以为《孙辅传》，误一也。子乔者，松也；乔者，亮之养子也。合两子乔为一，误二也。“养子乔”三（子）〈字〉成文，当于“养子”二字略读，〖去声。〗若截“子乔”二字为名，则“亮养”二字作何解？误三也。使书中子乔即是亮养子，则亮自与兄书，言其子之为人，与孙翊何涉？乃不载于亮、瑾二人传，而载于此邪？况传明言“悼松如此”，显以子乔为松，而以为文义不明晰，窃所未解。松以黄龙三年卒，亮养子乔已没九年。◎弼按：潘驳赵说极是，然尚有未尽者。诸葛亮使吴在建安十三年，是时孙翊方死，孙松不过数岁，何能与亮相识？赵说之误显然无疑。◎又按：峻、綝败国在孙亮之时，武侯已前卒，亦不及见，何说亦稍失之。◎李慈铭曰：赵氏翼《廿二史答记》以此数语为不可解。今按子乔当是松字，盖松尝遗亮器物也。松为权弟之子，故曰“依依于子弟”。志不明言松字子乔者，盖史驳文，或阙误也。下云“由亮养子乔咨述故云”者，言亮之知松，由于乔之咨述也。乔本瑾子，为亮后，亮为之改字伯松，盖亦由器松，故名、字皆象之。赵氏以两“乔”字同，遂以“子乔”为亮自称其子，非也。◎弼按：乔本字仲慎，亮以乔为己適子，故易其字曰伯松，与孙松初不相涉。李说谓亮器松，故名、字皆象之，其说亦误。</span>

## 孙匡

1. <span id="卷五十一·吴书六·宗室传第六-孙匡-1"></span>
孙匡字季佐，翊弟也。举孝廉茂才，未试用，卒，时年二十余。
<span class="c1">曹操以弟女配匡，见《孙策传》。</span>
<span class="c1">◎《江表传》曰：曹休出洞口，
<span class="c2">洞口即洞浦，见《魏志·曹休传》。</span>
吕范率军御之。时匡为定武中郎将，
<span class="c2">定武中郎将，一人，吴置。</span>
遣范令放火，
<span class="c2">◎何焯校改“遣”作“违”。◎弼按：吕范时为大将，岂孙匡所能遣？作“违”是。</span>
烧损茅芒，以乏军用，范即启送匡还吴。权别其族为丁氏，禁固终身。
<span class="c2">何焯校改“固”作“锢”。</span>
◎臣松之按：本传曰“匡未试用，卒，时年二十余”，而《江表传》云吕范在洞口，匡为定武中郎将。既为定武，非为未试用，且孙坚以初平二年卒，洞口之役在黄初三年，坚卒至此合三十一年，匡时若尚在，本传不得云“卒时年二十余”也。此盖权别生弟朗，《江表传》误以为匡也。朗之名位，见《三朝录》及虞喜《志林》也。
<span class="c2">《三朝录》，未详。《志林》云“坚有五子。少子朗，庶生”，见《孙坚传》注。</span>
</span>
子泰，曹氏之甥也，为长水校尉。嘉禾三年，从权围新城，
<span class="c1">◎《孙权传》：嘉禾三年：权率大众围合肥新城。</span>
中流矢死。泰子秀为前将军、夏口督。秀公室至亲，提兵在外，
<span class="c1">宋本“提”作“捉”，冯本作“握”。</span>
晧意不能平。建衡二年，晧遣何定将五千人至夏口猎。先是，民间佥言秀当见图，而定远猎，秀遂惊，夜将妻子亲兵数百人奔晋。
<span class="c1">互见《孙晧传》。</span>
晋以秀为骠骑将军，仪同三司，封会稽公。
<span class="c1">◎胡三省曰：厚其封赏以携吴人。</span>
<span class="c1">◎《江表传》曰：晧大怒，追改秀姓曰厉。◎干宝《晋纪》曰：秀在晋朝，初闻晧降，群臣毕贺，秀称疾不与，南向流涕曰：“昔讨逆弱冠以一校尉创业，今后主举江南而弃之，宗庙山陵，于此为墟。悠悠苍天，此何人哉！”朝廷美之。
<span class="c2">◎《世说新语·惑溺篇》：孙秀降晋，晋武帝厚存宠之，妻以姨妹蒯氏，室家甚笃。妻常妒，乃骂秀为“貉子”，秀大不平，遂不复入。蒯氏大自悔责，请救于帝。时大赦，群臣咸见。既出，帝独留秀，从容谓曰：“天下旷荡，蒯夫人可得从其例不？”秀免冠而谢，遂为夫妇如初。◎刘孝标注引《太原郭氏录》曰：秀字彦才，吴郡吴人，为夏口督，甚有威恩。孙晧惮，欲除之，遣将军何定溯江而上，辞以捕鹿三千口供厨。秀预知谋，遂来归化。世祖喜之，以为骠骑将军、交州牧。</span>
◎《晋诸公赞》曰：吴平，降为伏波将军，开府如故。永宁中卒，追赠骠骑，开府。子俭，字仲节，给事中。
<span class="c2">◎赵一清曰：○《晋书·孝友传》：孙晷字文度，吴伏波将军秀之曾孙也。晷为儿童，未尝被呵怒。顾荣见而称之，谓其外祖薛兼曰：“此儿神用清审，志气贞立，非常童也。”司空何充为扬州，檄晷为主簿，司徒蔡谟辟为掾属，并不就。尚书张国明，州土之望，表荐晷，公车特征。会卒，朝野嗟痛之。</span>
</span>

## 孙韶

1. <span id="卷五十一·吴书六·宗室传第六-孙韶-1"></span>
孙韶字公礼。伯父河，字伯海，本姓俞氏，亦吴人也。孙策爱之，赐姓为孙，列之属籍。
<span class="c1">◎《续百官志》：宗正，卿，一人，中二千石，掌序录王国嫡庶之次，及诸宗室亲属远近，郡国岁因计上宗室名籍。◎惠栋曰：○《礼记·大传》云：系之以姓而弗别。○郑氏云：系之弗别，若今宗室属籍也。</span>
<span class="c1">◎《吴书》曰：河，坚族子也，出后姑俞氏，后复姓为孙。河质性忠直，讷言敏行，
<span class="c2">◎《论语》：君子欲讷于言，而敏于行。◎《正义》曰：讷，迟钝也。敏，疾也。君子但欲迟钝于言，敏疾于行。</span>
有气幹，能服勤。少从坚征讨，常为前驱，后领左右兵，典知内事，待以腹心之任。又从策平定吴、会，
<span class="c2">◎《吕范传》：时唯范与孙河常从策，跋涉辛苦，危难不避。</span>
从权讨李术，
<span class="c2">孙策表用汝南李术为庐江太守，见《策传》注引《江表传》。孙权攻术于皖城，见《权传》建安五年注引《江表传》。</span>
术破，拜威寇中郎将，
<span class="c2">威寇中郎将，一人，吴置。</span>
领庐江太守。</span>
后为将军，屯京城。
<span class="c1">◎京城，见《蜀志·先主传》建安十三年。◎胡三省曰：京城，即汉吴郡丹徒县也。孙权自吴徙居之，命曰京城，亦曰京口。予谓此“京”取《尔雅》“丘绝高曰京”之义。◎赵一清曰：○《方舆纪要》卷二十五：镇江府，后汉属吴郡，三国吴曰京口镇。建安十三年，孙权自吴徙治丹徒，号曰京城。十六年，迁建业，复于此置京督，为重镇。京城，今府治，春秋之朱方也，秦曰丹徒，汉为县治。</span>

2. <span id="卷五十一·吴书六·宗室传第六-孙韶-2"></span>
初，孙权杀吴郡太守盛宪，
<span class="c1">◎《会稽典录》曰：宪字孝章，器量雅伟，举孝廉，补尚书郎，稍迁郡太守，
<span class="c2">《文选》注作“迁吴郡太守”。</span>
以疾去官。孙策平定吴、会，诛其英豪，宪素有高名，策深忌之。初，宪与少府孔融善，
<span class="c2">◎李周翰曰：初，盛宪为台郎，路逢童子，容貌非常。宪怪而问之，答曰“鲁国孔融”，时年十余岁。宪以为异，乃载归，与之言，知其奇才，便结为兄弟，升堂见亲也。</span>
融忧其不免祸，
<span class="c2">◎李周翰曰：○《会稽典录》云：孙策定江东，以宪江东首望，恐人归之，囚禁欲杀之。故融作书论之，欲使曹公致书于吴以救之。书未至，已诛矣。</span>
乃与曹公书曰：“岁月不居，时节如流，五十之年，忽焉已至。公为始满，融又过二，
<span class="c2">◎是书殆作于建安九年。是时，曹操年五十，孔融年五十二也。〖建安十三年，孔融为曹操所杀，时年五十六。〗◎李善注云：言曹操年始满五十，融过于二岁也。</span>
海内知识，零落殆尽，
<span class="c2">◎张诜曰：零落，死也。</span>
惟会稽盛孝章尚存。
<span class="c2">◎何焯曰：时宪避难于许昭家。◎弼按：时已为孙氏囚禁，下文“身不免幽执”可证。</span>
其人困于孙氏，妻孥湮没，单孑独立，
<span class="c2">◎吕延济曰：无右臂曰孑。言无援助，如无右臂。</span>
孤危愁苦，若使忧能伤人，此子不得复永年矣。《春秋传》曰：‘诸侯有相灭亡者，桓公不能救，则桓公耻之。’
<span class="c2">◎《公羊传》曰：邢亡。孰亡之？盖狄灭也。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之。</span>
今孝章实丈夫之雄也，天下谭士依以扬声，而身不免于幽执，
<span class="c2">《文选》“执”作“絷”。</span>
命不期于旦夕，是吾祖不当复论损益之友，
<span class="c2">◎吾祖，谓孔子也。◎《论语》：益者三友，损者三友。</span>
而朱穆所以绝交也。
<span class="c2">◎李善曰：后汉朱穆感世浇薄，莫尚敦厚，著《绝交论》以矫之。</span>
公诚能驰一介之使，加咫尺之书，则孝章可致，友道可弘也。
<span class="c2">《文选》“也”作“矣”。</span>
今之少年，喜谤前辈，或能讥平〖皮柄反。
<span class="c2">《文选》作“评”。</span>
〗孝章；孝章要为有天下大名，九牧之民
<span class="c2">◎李善曰：九牧，犹九州也。</span>
所共称叹。燕君市骏马之骨，非欲以骋道里，乃当以招绝足也。
<span class="c2">◎李善注引《战国策》：郭隗谓燕昭王曰：“臣闻古之人君有市千里马者，三年而不得。于是遣使者赉千金之货，将市于他国，未至而千里马已死。使者乃以五百金买死马之骨以归。其君大怒曰：‘所求者本不市死马，何故损金市死马乎？’将诛之。使者对曰：‘死马尚市，况生者乎？天下必知君之好也，马将至矣。’于是期年而千里马至者三焉。”</span>
惟公匡复汉室，宗社将绝，又能正之，正之之术，实须得贤。珠玉无胫而自至者，
<span class="c2">《文选》“胫”作“踁”。</span>
以人好之也，况贤者之有足乎？
<span class="c2">◎李善注引《韩诗外传》曰：盖胥谓晋平公曰： “珠出于海，玉出于山，无足而至者，好之也。士有足而不至者，君不好也。”</span>
昭王筑台以尊郭隗，隗虽小才，而逢大遇，竟能发明主之至心，故乐毅自魏往，剧辛自赵往，邹衍自齐往。
<span class="c2">◎李善注引《史记》曰：燕昭王于破燕之后，卑身厚币以礼贤者。谓郭隗曰：“齐因孤之国乱而袭破燕，孤知国小力少，不足以报。然诚得贤士与共图，以雪先王之雠也。愿先生视可者，得身事之。”隗曰：“王必欲致士，先从隗始。况贤于隗者，岂远千里哉！”于是昭王为隗改筑宫而师事之。乐毅自魏往，邹衍自齐往，剧辛自赵往。</span>
向使郭隗倒悬而王不解，临溺而王不拯，则士亦将高翔远引，莫有北首燕路者矣。凡所称引，自公所知，而有云者，
<span class="c2">《文选》作“而复有云者”。</span>
欲公崇笃斯义也，因表不悉。”
<span class="c2">◎刘良曰：言因孝章以表见志，不尽所怀也。悉，尽也。</span>
由是征为骑都尉。制命未至，果为权所害。子匡奔魏，位至征东司马。</span>
宪故孝廉妫览、戴员
<span class="c1">◎胡三省曰：妫览、戴员，盛宪之党也。妫，俱为翻，姓也。舜居妫汭，其后因以为氏。员，音云。</span>
亡匿山中，孙翊为丹阳，皆礼致之。览为大都督督兵，员为郡丞。及翊遇害，河驰赴宛陵，
<span class="c1">宛陵，丹阳郡治。</span>
责怒览、员，以不能全权，
<span class="c1">权，疑作“翊”。</span>
令使奸变得施。二人议曰：“伯海与将军疏远，
<span class="c1">孙河字伯海，孙翊为偏将军。</span>
而责我乃耳。
<span class="c1">耳，疑作“尔”。</span>
讨虏若来，
<span class="c1">孙权时为讨虏将军。</span>
吾属无遗矣。”遂杀河，使人北迎扬州刺史刘馥，
<span class="c1">◎《通鉴》：曹操表沛国刘馥为扬州刺史。时扬州独有九江。◎胡三省曰：时庐江、丹阳、会稽、吴郡、豫章皆属孙氏。</span>
令住历阳，以丹阳应之。
<span class="c1">◎胡三省曰：历阳与丹阳隔江，使馥来屯，以为声援。</span>
会翊帐下徐元、孙高、傅婴等杀览、员。
<span class="c1">◎《吴历》曰：妫览、戴员亲近边洪等，
<span class="c2">官本“洪”作“鸿”，下同，与《孙翊传》合。</span>
数为翊所困，常欲叛逆。因吴主出征，遂其奸计。时诸县令长并会见翊，翊以妻徐氏颇晓卜，翊入语徐：“吾明日欲为长吏作主人，卿试卜之。”徐言：“卦不能佳，可须异日。”翊以长吏来久，宜速遣，乃大请宾客。翊出入常持刀，尔时有酒色，空手送客，洪从后斫翊，郡中扰乱，
<span class="c2">◎或曰：郡中，疑作“座中”。变起仓卒，不及待郡中之救也。</span>
无救翊者，遂为洪所杀，迸走入山。徐氏购募追捕，中宿乃得，览、员归罪杀洪。诸将皆知览、员所为，而力不能讨。览入居军府中，悉取翊嫔妾及左右侍御，欲复取徐。恐逆之见害，乃绐之曰：“乞须晦日
<span class="c2">◎胡三省曰：月终为晦，阴之尽也。绐，荡亥翻。</span>
设祭除服。”时月垂竟，览听须祭毕。徐潜使所亲信语翊亲近旧将孙高、傅婴等，说：“览已虏略婢妾，今又欲见偪。所以外许之者，欲安其意以免祸耳。欲立微计，愿二君哀救。”高、婴涕泣答言： “受府君恩遇，所以不即死难者，以死无益，欲思惟事计，事计未立，未敢启夫人耳。今日之事，实夙夜所怀也。”乃密呼翊时侍养者二十余人，
<span class="c2">◎胡三省曰：侍养，谓侍翊左右而厚蒙给养者。</span>
以徐意语之，共盟誓，合谋。到晦日，设祭，徐氏哭泣尽哀毕，乃除服，薰香沐浴，更于他室安施帏帐，言笑欢悦，示无戚容。大小悽怆，
<span class="c2">◎胡三省曰：悽，悲也，痛也。怆，伤也，音初亮翻。</span>
怪其如此。览密觇视，无复疑意。徐呼高、婴与诸婢罗住户内，使人报览，说“已除凶即吉，惟府君敕命”。览盛意入，徐出户拜。览適得一拜，徐便大呼： “二君可起！”高、婴俱出，共得杀览，余人即就外杀员。夫人乃还缞绖，
<span class="c2">◎胡三省曰：复著衰绖也。</span>
奉览、员首以祭翊墓。举军震骇，以为神异。吴主续至，悉族诛览、员余党，擢高、婴为牙门，
<span class="c2">◎胡三省曰：牙门将也。</span>
其余皆加赐金帛，殊其门户。</span>

3. <span id="卷五十一·吴书六·宗室传第六-孙韶-3"></span>
韶年十七，收河余众，缮治京城，起楼橹，脩器备以御敌。权闻乱，从椒丘还，
<span class="c1">椒丘，见《魏志·华歆传》。</span>
过定丹阳，引军归吴。夜至京城下营，试攻惊之，兵皆乘城传檄备警，讙声动地，颇射外人，权使晓喻乃止。明日见韶，甚器之，即拜承烈校尉，
<span class="c1">宋本“承”作 “丞”。承烈校尉，一人，吴置。</span>
统河部曲，
<span class="c1">◎胡三省曰：史言孙权能用人，以保江东。</span>
食曲阿、丹徒二县，
<span class="c1">曲阿，吴改曰云阳。丹徒，吴改曰武进。均见《孙策传》。</span>
自置长吏，一如河旧。后为广陵太守、
<span class="c1">监本“陵”作“陆”，误。吴广陵徙至京城，见《孙策传》注。</span>
偏将军。权为吴王，迁扬威将军，封建德侯。
<span class="c1">建德，见《孙休传》永安三年。</span>
权称尊号，为镇北将军。韶为边将数十年，善养士卒，得其死力。常以警疆埸远斥候为务，先知动静而为之备，故鲜有负败。青、徐、汝、沛颇来归附，淮南滨江屯候皆彻兵远徙，徐、泗、江、淮之地，不居者各数百里。自权西征还，都武昌，
<span class="c1">◎潘眉曰：陈仁锡本以“征”字绝句，今案“还”字当属上“西征”为句。吴主初屯兵吴，建安十六年徙至秣陵，十七年改秣陵为建业，黄武二年都鄂，改鄂为武昌。武昌至是始都，不得云“还都武昌”也。《吴主传》黄龙元年“迁都建业，因故府不改”，似当云“还都”，而云“迁都”者，以前此徙至建业犹未即尊，未得都名，故不曰“还都”。孙晧甘露元年徙都武昌，宝鼎元年还都建业，则书“还都”矣。</span>
韶不进见者十余年。权还建业，乃得朝觐。权问青、徐诸屯要害，远近人马众寡，魏将帅姓名，尽具识之，有问咸对。身长八尺，仪貌都雅。权欢悦曰：“吾久不见公礼，不图进益乃尔。”
<span class="c1">◎《魏志·明纪》：青龙二年五月，孙权遣将陆议、孙韶各将万余人入淮、沔。</span>
加领幽州牧、
<span class="c1">遥领也。</span>
假节。赤乌四年卒。子越嗣，至右将军。越兄楷，武卫大将军、
<span class="c1">武卫将军，见《魏志·明纪》景初二年。</span>
临成侯，
<span class="c1">◎《晋书·地理志》：扬州宣城郡临城。◎《宋书·州郡志》：扬州宣城太守，晋武帝太康元年分丹阳立。临城令，吴立。◎《寰宇记》：临城，吴赤乌中置。◎《方舆纪要》：今青阳县南五里临城镇。◎李兆洛曰：今安徽池州府青阳县南五里。</span>
代越为京下督。
<span class="c1">◎胡三省曰：京下督镇京口。◎弼按：即上文之京城也。</span>
楷弟异至领军将军，奕宗正卿，恢武陵太守。天玺元年，征楷为宫下镇
<span class="c1">◎胡三省曰：宫下镇在建业。</span>
骠骑将军。初，永安贼施但等劫晧弟谦，袭建业，
<span class="c1">施但事见《孙晧传》宝鼎元年。</span>
或白楷二端不即赴讨者，晧数遣诘楷。楷常惶怖，而卒被召，遂将妻子亲兵数百人归晋，晋以为车骑将军，封丹阳侯。
<span class="c1">◎《晋诸公赞》曰：吴平，降为渡辽将军，永安元年卒。◎《吴录》曰：楷处事严整不如孙秀，而人间知名，过也。</span>

## 孙桓

1. <span id="卷五十一·吴书六·宗室传第六-孙桓-1"></span>
孙桓字叔武，河之子也。
<span class="c1">◎《吴书》曰：河有四子。长助，曲阿长。
<span class="c2">曲阿，见《孙策传》。</span>
次谊，海盐长。
<span class="c2">海盐，见《孙权传》赤乌五年。</span>
并早卒。次桓，仪容端正，器怀聪朗，博学强记，能论议应对，
<span class="c2">冯本“议”作“义”，误。</span>
权常称为“宗室颜渊”，擢为武卫都尉。从讨关羽于华容，
<span class="c2">华容，见《魏志·武纪》建安十三年。</span>
诱羽余党，得五千人，牛马器械甚众。</span>
年二十五，拜安东中郎将，
<span class="c1">安东中郎将，一人，吴置。</span>
与陆逊共拒刘备。
<span class="c1">事在黄武元年，蜀章武二年。</span>
备军众甚盛，弥山盈谷，
<span class="c1">◎《陆逊传》：备从巫峡、建平连营至夷陵界，立数十屯。</span>
桓投刀奋命，与逊戮力，备遂败走。
<span class="c1">◎《陆逊传》：孙桓别讨备前锋于夷道，为备所围，求救于逊。逊曰：“安东得士众心，不救自解。”备果奔溃。</span>
桓斩上兜道，截其径要。
<span class="c1">◎《水经·江水注》：江水又东迳石门滩。滩北岸有山，山上合下开，洞达东西，缘江步路所由。刘备为陆逊所破，走迳此门，追者甚急，备乃烧铠断道。孙桓为逊前驱，奋不顾命，斩上夔道，截其要径。备踰山越险，仅乃得免，忿恚而叹曰：“吾昔至京，桓尚小儿，而今迫孤，乃至于此。”遂发愤而薨矣。◎赵一清曰：○兜，当作“夔”。〖沈钦韩、潘眉说同。〗○《方舆纪要》卷七十八：石门山在归州巴东县东北三十五里，山有石径，深若重门，其下为石门滩。◎谢鍾英曰：○《左传·僖公二十六年》：楚令尹子玉城夔。服虔曰：在巫之阳，秭归之乡。○《水经注》：江水又东南迳夔城南。○其地在今归州东。斩上夔道，即截备上夔城之道。《三国志》作“上兜”，系字之讹。◎沈钦韩曰：“上”当是 “土”，谓削土填道耳。</span>
备踰山越险，仅乃得免，忿恚叹曰：“吾昔初至京城，
<span class="c1">京城见前。</span>
桓尚小儿，
<span class="c1">备至京城在建安十三年，桓年十一岁。</span>
而今迫孤乃至此也！”桓以功拜建武将军，
<span class="c1">建武将军，一人，吴置。</span>
封丹徒侯，下督牛渚，
<span class="c1">牛渚，见《孙策传》。</span>
作横江坞，会卒。
<span class="c1">◎《吴书》曰：桓弟俊，
<span class="c2">冯本、陈本“俊”作“峻”，误。</span>
字叔英，性度恢弘，才经文武，为定武中郎将，屯戍薄落，
<span class="c2">◎赵一清曰：薄落围，见《徐盛传》。</span>
赤乌十三年卒。长子建袭爵，平虏将军。少子慎，镇南将军。慎子丞，
<span class="c2">◎何焯曰：丞，当从《晋书》本传作“拯”，下同。◎丁国钧《晋书校文》曰：《通鉴考异》引《晋春秋》作“承”。《文馆词林》〖百五十六〗载有孙承赠陆机诗及机答承诗，当即一人。三字形声都近，不知孰是。</span>
字显世。◎《文士传》曰：丞好学，有文章，作《萤火赋》行于世。为黄门侍郎，与顾荣俱为侍臣。
<span class="c2">顾荣见《顾雍传》注，雍孙，为黄门侍郎。</span>
归命世，内侍多得罪尤，惟荣、丞独获全。常使二人记事，承答顾问，乃下诏曰：“自今已后，用侍郎皆当如今宗室丞、顾荣畴也。”
<span class="c2">◎何焯曰：如今，《御览》作“令如”。</span>
吴平，赴洛，为范阳涿令，
<span class="c2">涿，见《魏志·卢毓传》。</span>
甚有称绩。永安中，陆机为成都王大都督，请丞为司马，与机俱被害。
<span class="c2">◎《晋书·孙拯传》：陆机既为孟玖等所诬，收拯考掠，两踝骨见，终不变辞。门生费慈、宰意二人诣狱明拯，拯譬遣之曰：“吾义不可诬枉知故，卿何宜复尔？”二人曰：“仆亦安得负君！”拯遂死狱中，而慈、意亦死。◎吴士鉴曰：○《御览·三百七十二》《陆机别传》曰：孟玖欺成都王颖曰： “陆机司马孙拯备知机情，可考验也。”颖于是收拯父子五人，考掠备加，踝骨皆脱出，终不诬机。○又《四百二十》引《三十国春秋》曰：初，机之专征，请孙承为后军司马。至是收承下狱，考捶数百，两髁骨见，终言机冤。吏知承义烈，谓承曰：“二陆之痛，谁不知枉？君何不爱身！”承仰天曰：“陆君兄弟，今之奇士，有顾于吾。吾危不能济，死复相诬，非吾徒也。”乃夷三族。承门人费慈自诣颖，明承之冤。承喻之曰：“吾唯不负二陆，死自吾分，卿何为尔耶？”慈曰：“仆又安负君而生乎？”固明承冤。玖又疾之，亦并见害。○又《四百三十八》张骘《文士传》曰：收承付刺奸狱，考掠千余，两髁骨见，终不自诬。狱吏作承服辞谋反状，成都乃下令夷承三族。</span>
</span>

2. <span id="卷五十一·吴书六·宗室传第六-孙桓-2"></span>
评曰：夫亲亲恩义，古今之常。“宗子维城”，诗人所称。
<span class="c1">◎《诗·大雅·板之章》：大邦维屏，大宗维翰，怀德维宁，宗子维城。</span>
况此诸孙，或赞兴初基，或镇据边陲，克堪厥任，不忝其荣者乎！故详著云。
