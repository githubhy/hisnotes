---
weight: 39
title: 卷三十八·蜀书八·许麋孙简伊秦传第八
---

# 卷三十八·蜀书八·许麋孙简伊秦传第八

1. <span id="卷三十八·蜀书八·许麋孙简伊秦传第八-1"></span>
蜀书八

2. <span id="卷三十八·蜀书八·许麋孙简伊秦传第八-2"></span>
三国志三十八许麋孙简伊秦传第八
<span class="c1">◎刘咸炘曰：此卷皆名士、谈客，惟秦子勅似宜与杜微等合传。</span>

3. <span id="卷三十八·蜀书八·许麋孙简伊秦传第八-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">许靖传 校录：初晨一缕光</span>
<span class="c1">麋竺传、孙乾传、简雍传、伊籍传 文本提供：三国友盟</span>
<span class="c1">秦宓传 校录：梦起风回</span>
<span class="c1">复校：擎骥</span>

## 许靖

1. <span id="卷三十八·蜀书八·许麋孙简伊秦传第八-许靖-1"></span>
许靖字文休，汝南平舆人。
<span class="c1">◎《郡国志》：豫州汝南郡治平舆。◎《一统志》：平舆故城，今河南汝宁府汝阳县东南六十里。</span>
少与从弟劭俱知名，并有人伦臧否之称，
<span class="c1">人伦，解见《庞统传》。</span>
而私情不协。
<span class="c1">◎许劭事详见《魏志·武纪》卷首及《和洽传》注引《汝南先贤传》。◎范《书·许劭传》：劭少俊名节，好人伦，多所赏识。故天下言拔士者，咸称许、郭。与从兄靖不睦，时议以此少之。初，劭与靖俱有高名，好共核论乡党人物，每月辄更其品题，故汝南俗有月旦评焉。◎《典论》云：劭与族兄靖俱避地江东，保吴郡，争论于太守许贡座，至于手足相加。◎沈家本曰：○范史《许劭传》称劭南到广陵，复投扬州刺史刘繇于曲阿。及孙策平吴，劭与繇南奔豫章而卒。○《吴志·刘繇传》注引《汉纪》：刘繇将奔会稽，许子将曰：“不如豫章。”繇从之。○是劭渡江后始终在刘繇所。繇先以扬州刺史驻曲阿，不在吴郡，则劭亦未当保吴郡，何缘于吴郡太守前与靖争论哉？《典论》之言，恐非其实。又考靖与曹公书，言“昔在会稽，得所贻书，迫于袁术，津涂四塞，欲行靡由。正礼师退，术兵前进，会稽倾覆，景兴失据”，是刘繇与孙策相持之时，靖已在会稽，不在吴。其不得与劭相遇，明矣。◎周寿昌曰：《典论》本多不足信，此言恐亦因排摈而过甚其辞也。</span>
劭为郡功曹，
<span class="c1">毛本“劭”作“邵”，误。</span>
排摈靖不得齿叙，以马磨自给。颍川刘翊为汝南太守，乃举靖计吏，察孝廉，除尚书郎，典选举。灵帝崩，董卓秉政，以汉阳周毖为吏部尚书，
<span class="c1">◎周毖事详见《魏志·董卓传》注。◎钱大昭曰：西汉置尚书四人，分为四曹，曰常侍曹、曰二千石曹、曰民曹、曰客曹。灵帝以侍中梁鹄为选部尚书，非吏部也。至曹魏时，始改选部为吏部，主选部事。蔡质《汉仪》云：“世祖改常侍曹为吏曹。”亦非吏部。是献帝时尚未有吏部尚书，此疑传写有误。◎又曰：传以毖为汉阳人，而《董卓传》注引《英雄记》以毖为武威人，亦未知孰是也。</span>
与靖共议谋，进退天下之士，
<span class="c1">宋本“议谋”作“谋议”。</span>
沙汰秽浊，显拔幽滞。
<span class="c1">◎何焯曰：此靖所以名盛一时。</span>
进用颍川荀爽、韩融、陈纪等为公、卿、郡守，
<span class="c1">◎范《书·董卓传》：卓虽行无道，而犹忍性矫情，擢用群士。乃任吏部尚书汉阳周珌、侍中汝南伍琼、尚书郑公业、长史何颙等。以处士荀爽为司空。其染党锢者陈纪、韩融之徒，皆为列卿。幽滞之士，多所显拔。</span>
拜尚书韩馥为冀州牧，侍中刘岱为兖州刺史，颍川张咨为南阳太守，陈留孔伷为豫州刺史，东郡张邈为陈留太守，而迁靖巴郡太守，不就，补御史中丞。馥等到官，各举兵还向京都，欲以诛卓。卓怒毖曰：“诸君言当拔用善士，卓从君计，
<span class="c1">应作“卓从诸君计”。</span>
不欲违天下人心。而诸君所用人，至官之日，还来相图。卓何用相负！”叱毖令出，于外斩之。靖从兄陈相玚，又与伷合规，靖惧诛，奔伷。
<span class="c1">伷事见《魏志·武纪》初平元年。</span>
<span class="c1">◎《蜀记》云：靖后自表曰：“党贼求生，情所不忍；守官自危，死不成义。窃念古人当难诡常，权以济其道。”</span>
伷卒，依扬州刺史陈祎。
<span class="c1">毛本“祎”作“袆”。扬州刺史陈温，见《魏志·武纪》初平元年，又见《袁术传》。与陈祎是否一人，未详。</span>
祎死，吴郡都尉许贡、
<span class="c1">《孙策传》作“吴郡太守许贡”。</span>
会稽太守王朗素与靖有旧，故往保焉。
<span class="c1">◎何焯曰：文休与子鱼、景兴文物相等，使处平世，犹不失为公望。</span>
靖收恤亲里，
<span class="c1">◎姚范曰：亲里，又见《谯周传》末注。</span>
经纪振赡，出于仁厚。

2. <span id="卷三十八·蜀书八·许麋孙简伊秦传第八-许靖-2"></span>
孙策东渡江，皆走交州以避其难，靖身坐岸边，先载附从，疏亲悉发，乃从后去，当时见者莫不叹息。既至交趾，太守士燮厚加敬待。陈国袁徽以寄寓交州，
<span class="c1">袁徽事见《魏志·袁涣传》，又见《吴志·士燮传》。</span>
徽与尚书令荀彧书曰：“许文休英才伟士，智略足以计事。自流宕已来，与群士相随，每有患急，常先人后己，与九族中外同其饥寒。其纪纲同类，仁恕恻怛，
<span class="c1">宋本“怛”作“隐”。</span>
皆有效事，不能复一二陈之耳。”钜鹿张翔
<span class="c1">◎《万机论》云：翔字元凤。</span>
衔王命使交部，乘势募靖，
<span class="c1">募，疑作“慕”。</span>
欲与誓要，靖拒而不许。靖与曹公书曰：“世路戎夷，祸乱遂合，驽怯偷生，自窜蛮貊，成阔十年，吉凶礼废。昔在会稽，得所贻书，辞旨款密，久要不忘。迫于袁术方命圮族，
<span class="c1">◎《尚书·尧典》：方命圮族。◎《孔传》云：圮，毁。族，类也。言鲧性狠戾，好此方名，命而行事辄毁败善类。◎蔡沈曰：方命者，逆命而不行也。◎王氏曰：圆则行，方则止。方命，犹今言“废阁诏令”也。盖鲧之为人悻戾自用，不从上令也。</span>
扇动群逆，津涂四塞，虽县心北风，欲行靡由。正礼师退，术兵前进，
<span class="c1">刘繇字正礼。术兵，孙策也。</span>
会稽倾覆，景兴失据，
<span class="c1">王朗字景兴。</span>
三江五湖，
<span class="c1">◎《尚书·禹贡》：淮海惟扬州。三江既入，震泽厎定。◎韦昭曰：三江，谓吴松江、钱塘江、浦阳江也。◎《吴地记》云：松江东北行七十里得三江口，东北入海为娄江，东南入海为东江，并松江为三江。◎《国语》：子胥曰：“吴之与越，三江环之，民无所移。”范蠡曰：“与我争三江五湖之利者非吴邪？”◎韦昭曰：三江，吴松江、钱塘江、浦阳江也。五湖，今太湖也。◎《史记·河渠书》：于吴，则通渠三江五湖。◎《集解》引韦昭曰：五湖，湖名耳，实一湖，今太湖是也，在吴西南。◎《索隐》曰：三江，按《地理志》北江从会稽毗陵县北东入海，中江从丹阳芜湖县东北至会稽阳羡县东入海，南江从会稽吴县南东入海，故《禹贡》有北江、中江也。五湖者，郭璞《江赋》云“具区、洮滆、彭蠡、青草、洞庭是也”，又云“太湖周五百里，故曰五湖”。◎《汉书·地理志》注师古曰：三江，谓北江、中江、南江也。震泽在吴西，即具区也。◎范《书·冯衍传》章怀注○引《越绝书》曰：太湖周三万六千顷。○虞翻云：太湖有五道，故谓之五湖。○滆湖、洮湖、射湖、贵湖及太湖为五湖，并太湖之小支，俱连太湖，故太湖兼得五湖之名，在今湖州东也。◎孙诒让《周礼正义》卷六十三《职方氏篇》引证三江五湖极详，文繁不录。此传所指之三江五湖，自以在吴越境者为是。</span>
皆为虏庭。临时困厄，无所控告。便与袁沛、邓子孝等浮涉沧海，南至交州。经历东瓯、闽、越之国，行经万里，不见汉地，漂薄风波，绝粮茹草，饥殍荐臻，死者大半。
<span class="c1">宋本“大”作“太”。</span>
既济南海，与领守兒孝惪相见，知足下忠义奋发，整勅元戎，
<span class="c1">宋本“勅”作“饬”。</span>
西迎大驾，巡省中岳。承此休问，且悲且憙，即与袁沛及徐元贤复共严装，欲北上荆州。会苍梧诸县
<span class="c1">苍梧，见《魏志·陶谦传》。</span>
夷、越蜂起，州府倾覆，道路阻绝，元贤被害，老弱并杀。靖寻循渚岸五千余里，复遇疾疠，伯母陨命，并及群从，自诸妻子，一时略尽。复相扶侍，
<span class="c1">◎何焯云：“自”当作“洎”。“侍”当作“持”。并从《册府》改。</span>
前到此郡，计为兵害及病亡者，十遗一二。生民之艰，辛苦之甚，岂可具陈哉！
<span class="c1">◎臣松之以为：孔子称“贤者避世，其次避地”，盖贵其识见安危，去就得所也。许靖羁客会稽，闾阎之士，孙策之来，于靖何为？而乃泛万里之海，入疫疠之乡，致使尊弱涂炭，百罹备经，可谓自贻矣。谋臣若斯，难以言智。孰若安时处顺，端拱吴、越，与张昭、张纮之俦同保元吉者哉？
<span class="c2">◎李龙官曰：谋臣，疑当作“谋身”。盖讥文休避地江东，室家颠沛，无保身之哲也。◎何焯曰：袁术僭盗，策为部曲，文休避地，未可厚非。◎又曰：文休虽曰 “羁客”，然名满八区，诚畏为袁氏伪命所污。当时谁能预料伯符绝术，厥后兄弟相继开吴鼎立哉？即于季玉，非有君臣之分，慕仰宗杰，希欲归命，亦与临难邀利殊科，论者原其本末可也。◎康发祥曰：文休可议，不在蹈海，而在踰城。如必以泛海为口实，则邴根矩、管幼安之往依公孙又何称焉？</span>
</span>
惧卒颠仆，永为亡虏，忧瘁惨惨，忘寝与食。欲附奉朝贡使，自获济通，归死阙庭，而荆州水陆无津，交部驿使断绝。欲上益州，复有峻防，故官长吏，一不得入。前令交阯太守士威彦，
<span class="c1">士燮字威彦。</span>
深相分托于益州兄弟，又靖亦自与书，辛苦恳恻，而复寂寞，未有报应。虽仰瞻光灵，延颈企踵，何由假翼自致哉？

3. <span id="卷三十八·蜀书八·许麋孙简伊秦传第八-许靖-3"></span>
“知圣主允明，
<span class="c1">◎官本《考证》曰：《册府》“允”作“光”。</span>
显授足下专征之任，凡诸逆节，多所诛讨，想力竞者一心，顺从者同规矣。又张子云昔在京师，志匡王室，今虽临荒域，不得参与本朝，亦国家之藩镇，足下之外援也。
<span class="c1">子云名津，南阳人，为交州刺史。见吴志。
<span class="c2">◎张津事见《孙策传》、《士燮传》、《薛综传》。◎何焯曰：张津即袁绍使说何进诛宦官者，故云“志匡王室”。</span>
</span>
若荆、楚平和，王泽南至，足下忽有声命于子云，勤见保属，令得假途由荆州出，不然，当复相绍介于益州兄弟，使相纳受。倘天假其年，人缓其祸，得归死国家，解逋逃之负，泯躯九泉，将复何恨！若时有险易，事有利钝，人命无常，陨没不达者，则永衔罪责，入于裔土矣。

4. <span id="卷三十八·蜀书八·许麋孙简伊秦传第八-许靖-4"></span>
“昔营丘翼周，杖钺专征，
<span class="c1">◎《史记·齐太公世家》：周武王已平商而王天下，封师尚父于齐营丘。及周成王少时，管、蔡作乱，淮夷畔周，乃使召康公命太公曰：“东至海，西至河，南至穆陵，北至无棣，五侯九伯，实得征之。”齐由此得征伐，为大国。都营丘。</span>
博陆佐汉，虎贲警跸。
<span class="c1">◎《汉书·霍光传》：武帝遗诏封光为博陆侯。</span>
<span class="c1">◎《汉书·霍光传》曰：光出都肄郎羽林，
<span class="c2">宋本“肄”作“肆”，误。</span>
道上称警跸。
<span class="c2">◎《汉书·光传》无“警”字，“跸”作“ ”。◎孟康曰：都，试也。肄，习也。◎师古曰：谓总阅试习武备也。◎王先谦曰：都，大，总也。肆，试，习也。若今军营大操也。</span>
◎未详虎贲所出也。</span>
今日足下扶危持倾，为国柱石，秉师望之任，兼霍光之重。五侯九伯，制御在手，自古及今，人臣之尊未有及足下者也。夫爵高者忧深，禄厚者责重，足下据爵高之任，当责重之地，言出于口，即为赏罚，意之所存，便为祸福。行之得道，即社稷用宁；行之失道，即四方散乱。国家安危，在于足下；百姓之命，县于执事。自华及夷，颙颙注望。足下任此，岂可不远览载籍废兴之由，荣辱之机，弃忘旧恶，宽和群司，审量五材，为官择人？苟得其人，虽雠必举；苟非其人，虽亲不授。以宁社稷，以济下民，事立功成，则系音于管弦，勒勋于金石，愿君勉之！为国自重，为民自爱。”翔恨靖之不自纳，搜索靖所寄书疏，尽投之于水。

5. <span id="卷三十八·蜀书八·许麋孙简伊秦传第八-许靖-5"></span>
后刘璋遂使使招靖，靖来入蜀。璋以靖为巴郡、广汉太守。南阳宋仲子于荆州与蜀郡太守王商书曰：“文休倜傥瑰玮，有当世之具，足下当以为指南。”
<span class="c1">◎王商初为治中从事，上刘璋为益州刺史，见《璋传》注。商事又见《秦宓传》。◎《华阳国志》卷三云：蜀郡太守著德垂绩者广汉王商、犍为杨洪，皆见咏怀。◎又《卷十》云：文表汜博，提携士彦。王商字文表，广汉人也，博学多闻。州牧刘璋辟为治中，试守蜀郡太守。荆州牧刘表、大儒南阳宋仲子远慕其名，皆与交好。许文休称：“商，中夏王景兴辈也。”商劝璋揽奇拔雋，甚善匡救，荐致名士安汉赵韪及陈实盛先，垫江龚杨、赵敏、黎景，阆中王澹，江州孟彪，皆至州右职郡守。又为严、李立祠，正诸祀典。在官一十年而卒。</span>
<span class="c1">◎《益州耆旧传》曰：商字文表，广汉人，以才学称，声问著于州里。刘璋辟为治中从事。是时王涂隔绝，州之牧伯犹七国之诸侯也，而璋懦弱多疑，不能党信大臣。
<span class="c2">“党”字疑误。</span>
商奏记谏璋，璋颇感悟。初，韩遂与马腾作乱关中，数与璋父焉交通信，
<span class="c2">疑有脱误。</span>
至腾子超复与璋相闻，有连蜀之意。
<span class="c2">何焯校改“蜀”为“属”。</span>
商谓璋曰：“超勇而不仁，见得不思义，不可以为唇齿。《老子》曰：‘国之利器，不可以示人。’今之益部，士美民丰，宝物所出，斯乃狡夫所欲倾覆，超等所以西望也。若引而近之，则由养虎，
<span class="c2">由，当作“犹”。</span>
将自遗患矣。”璋从其言，乃拒绝之。荆州牧刘表及儒者宋忠咸闻其名，遗书与商叙致殷勤。许靖号为臧否，至蜀，见商而称之曰：“设使商生于华夏，虽王景兴无以加也。”璋以商为蜀郡太守。成都禽坚有至孝之行，商表其墓，追赠孝廉。
<span class="c2">◎《华阳国志·十》云：孟由至孝，遐叶睎风。禽坚字孟由，成都人也。父信，为县使越嶲，为夷所得，传卖历十一种。去时坚方妊六月，生母更嫁。坚壮，乃知父湮没，鬻力佣赁，求碧珠以求父。一至汉中，三出徼外，周旋万里，经六年四月，突瘴毒狼虎，乃至夷中得父，父相见悲感。夷徼哀之，即将父归，迎母致养。州郡嘉其孝，召功曹，辟从事，列上东观。太守王商追赠孝廉。令李苾为立碑铭，迄今祠之。</span>
又与严君平、李弘立祠作铭，以旌先贤。
<span class="c2">◎《汉书·王吉传》序：谷口有郑子真，蜀有严君平，皆修身自保。君平卜筮于成都市，以为卜筮贱业，而可以惠众。人有邪恶非正之问，则依蓍龟为言利害。扬雄著书，言当世士，称此二人。◎师古曰：《地理志》谓君平为严遵。《三辅决录》云子真名朴，君平名尊，则君平、子（遵）〈真〉皆其字也。◎《高士传》：蜀有富人罗冲者问君平曰：“君何以不仕？”君平曰：“无以自发。”冲为君平具车马衣粮。君平曰：“吾病耳，非不足也。我前宿子家，人定而役未息，昼夜汲汲，未尝有足。今我以卜为业，不下床而钱自至，犹余数百，尘埃厚寸，不知所用，此非我有余而子不足耶。”冲大惭。君平叹曰：“益我货者损我神，生我名者杀我身。”竟不仕。◎《华阳国志》卷十云：严平恬泊，皓然沈冥。严遵字君平，成都人也。雅性澹泊，学业加妙。专精《大易》，耽于《老》、《庄》。常卜筮于市，假蓍龟以教，与人子卜，教以孝；与人弟卜，教以悌；与人臣卜，教以忠。于是风移俗易，上下兹和。日阅人得百钱，则闭肆下帘，授《老》、《庄》。著《指归》，为道书之宗。扬雄少师之，称其德。杜陵李强为益州刺史，谓雄曰：“吾真得君平矣。”雄曰：“ 君但可见，不能屈也。”强以为不然。至州，脩礼交遵。遵见之，强服其清高，而不敢屈也。叹曰：“扬子云真知人也。”年九十卒。雄称之曰：“不慕夷即由矣。不作苟见，不治苟得，久幽而不改其操，虽随、和何以加诸。”◎又云：仲元抑抑，邦家仪形。李弘，字仲元，成都人。少读五经，不为章句。处陋巷，淬励金石之志。威仪容止，邦家师之。以德行为郡功曹，一月而去。子赘，以见辱杀人。太守曰：“贤者之子必不杀人。”放之。赘自以枉语家人。弘遣亡命。太守怒，让弘，弘对曰：“赘为杀人之贼。明府私弘枉法。君子不诱而诛也。石碏杀厚，《春秋》讥之。孔子称父子相隐，直在其中。弘实遣赘。”太守无以诘也。州命从事。常以公正谏争为志。扬子云称之曰：“李仲元为人也，不屈其志，不累其身，不夷不惠，可否之间。见其貌者，肃如也。观其行者，穆如也。闻其言者，愀如也。非正不言，非正不行，非正不听。吾先师之所畏。”</span>
修学广农，百姓便之。在郡十载，卒于官，许靖代之。</span>
建安十六年，转在蜀郡。
<span class="c1">靖为蜀郡太守，将踰城降，见《法正传》。</span>
<span class="c1">◎《山阳公载记》曰：建安十七年，汉立皇子熙为济阴王，懿为山阳王，敦为东海王。
<span class="c2">◎钱大昕曰：东海王祗以建安五年薨，子羡嗣。魏受禅始除，不应别封皇子，当是“北海”之讹。</span>
靖闻之曰：“‘将欲歙之，必固张之；
<span class="c2">范《书·献帝纪》章怀注引此“固”作“姑”，下“固”字同。</span>
将欲取之，必固与之’。其孟德之谓乎！”
<span class="c2">◎何焯曰：斯时稍觉悟操之将篡，非复归死国家故意，故应优于刘子初也。</span>
</span>
十九年，先主克蜀，以靖为左将军长史。先主为汉中王，靖为太傅。
<span class="c1">靖列名劝进，见《先主传》。</span>
及即尊号，策靖曰：“朕获奉洪业，君临万国，夙宵惶惶，惧不能绥。百姓不亲，五品不逊，汝作司徒，其敬敷五教，在宽。
<span class="c1">◎此《尚书·尧典》之辞。◎《孔传》云：五品，谓五常。逊，顺也。布五常之教务在宽，所以得人心。◎《正义》曰：品，谓品秩也。一家之内，尊卑之差，即父、母、兄、弟、子是也。教之义、慈、友、恭、孝，此事可常行，乃为五常耳。五常据教为言，不据品也。《左传·文十八年》：“布五教于四方，父义、母慈、兄友、弟恭、子孝。”是布五常之教也。</span>
君其勖哉！秉德无怠，称朕意焉。”

6. <span id="卷三十八·蜀书八·许麋孙简伊秦传第八-许靖-6"></span>
靖虽年逾七十，爱乐人物，诱纳后进，清谈不倦。丞相诸葛亮皆为之拜。
<span class="c1">◎何焯曰：文休一生不逾汉末名士风格，求之以知几，望之以匡世，诚所不暇。若以诸葛公所敬而轻相诋毁，亦安国辈之不自量也。</span>
章武二年卒。
<span class="c1">◎《隋志》：粱又有蜀司徒许靖《集》二卷，录一卷，亡。</span>
子钦，先靖夭没。钦子游，景耀中为尚书。始靖兄事颍川陈纪，与陈郡袁焕、
<span class="c1">《魏志》本传作“涣”。</span>
平原华歆、东海王朗等亲善，歆、朗及纪并子群
<span class="c1">◎沈家本曰：陈纪之卒在建安初，时魏国犹未建也。此传“并”字乃衍文。◎弼按：○《古文苑》邯郸淳《鸿胪陈君碑》云：建安四年六月卒。○沈说是。</span>
魏初为公辅大臣，咸与靖书，申陈旧好，情义款至，文多，故不载。
<span class="c1">◎《魏略》：王朗与文休书曰：
<span class="c2">◎赵一清曰：此书，诸葛公所谓“逼于元祸而苟免”者也。</span>
“文休足下：消息平安，甚善甚善。岂意脱别三十余年而无相见之缘乎！诗人比一日之别于岁月，岂况悠悠历累纪之年者哉！自与子别，若没而复浮，若绝而复连者数矣。而今而后，居升平之京师，攀附于飞龙之圣主；侪辈略尽，幸得老与足下并为遗种之叟，而相去数千里，加有邅蹇之隔，时闻消息于风声，托旧情于思想，眇眇异处，与异世无以异也。往者随军到荆州，见邓子孝、桓元将，粗闻足下动静，云夫子既在益州，执职领郡，德素规矩，老而不堕。是时侍宿武皇帝于江陵刘景升听事之上，共道足下于通夜，拳拳饥渴，诚无已也。自天子在东宫，及即位之后，每会群贤，论天下髦雋之见在者，岂独人尽易为英，士鲜易取最，故乃猥以原壤之朽质，感夫子之情听；每叙足下，以为谋首，岂其注意，乃复过于前世，《书》曰‘人惟求旧’，《易》称‘同声相应，同气相求’，刘将军之与大魏，兼而两之，总此二义。前世邂逅，以同为睽，非武皇帝之旨；顷者蹉跌，其泰而否，亦非足下之意也。深思《书》、《易》之义，利结分于宿好，故遣降者送吴所献致名马、貂、罽，得因无嫌。道初开通，展叙旧情，以达声问。久阔情慉，非夫笔墨所能写陈，亦想足下同其志念。今者，亲生男女凡有几人？年并几何？仆连失一男一女，今有二男：大儿名肃，
<span class="c2">宋本“男”作“儿”。</span>
年二十九，
<span class="c2">以肃生年计之，此书当在黄初四年。</span>
生于会稽；小儿裁岁余。临书怆恨，
<span class="c2">恨，疑作“悢”。</span>
有怀缅然。”又曰：“过闻‘受终于文祖’之言于《尚书》。
<span class="c2">◎官本《考证》曰：《册府》“过”作“愚”。</span>
又闻‘历数在躬，允执其中’之文于《论语》。
<span class="c2">◎姜宸英曰：王景兴汉室旧臣，中原名士，而艳称禅受之事，夸张富贵之业，与华子鱼辈同一贼耳。</span>
岂自意得于老耄之齿，正值天命受于圣主之会，亲见三让之弘辞，观众瑞之总集，睹升堂穆穆之盛礼，瞻燔燎焜曜之青烟；于时忽自以为处唐、虞之运，际于紫微之天庭也。徒慨不得携子之手，共列于世有二子之数，
<span class="c2">◎李慈铭曰：世，当作“廿”。此用《舜典》之“咨！汝二十有二人”也。</span>
以听有唐‘钦哉’之命也。
<span class="c2">◎或曰：无耻之极小人，视故君如弁髦，可为长叹。</span>
子虽在裔土，想亦极目而回望，
<span class="c2">《册府》“回”作“面”。</span>
侧耳而遐听，延颈而鹤立也。昔汝南陈公初拜，不依故常，让上卿于李元礼。
<span class="c2">◎李膺字元礼。◎范《书·陈蕃传》：蕃字仲举，汝南平舆人。延熹八年代杨秉为太尉。蕃让曰：“聪明亮达，文武兼姿，臣不如弛刑徒李膺。”</span>
以此推之，吾宜退身以避子位也。苟得避子以窃让名，然后绶带委质，
<span class="c2">《册府》“绶”作“缓”。</span>
游谈于平、勃之间，与子共陈往时避地之艰辛，乐酒酣宴，高谈大噱，亦足遗忧而忘老。捉笔陈情，随以喜笑。”又曰：“前夏有书而未达，今重有书，而并致前问。
<span class="c2">◎何焯曰：靖亡于章武二年，则此书不及见矣。</span>
皇帝既深悼刘将军之早世，
<span class="c2">◎李清植曰：本传靖于章武二年卒，此书乃在先主既丧之后，则靖不及见矣。岂异国乖隔，靖虽殁而朗不知邪？《诸葛集》云“朗等有书与亮，陈天命人事，亮不答，而作《正议》”，此书当是一时事。</span>
又愍其孤之不易，又惜使足下孔明等士人气类之徒，
<span class="c2">《册府》 “士”作“四”。</span>
遂沈溺于羌夷异种之间，永与华夏乖绝，而无朝聘中国之期缘，瞻睎故土桑梓之望也，故复运慈念而劳仁心，重下明诏以发德音，申敕朗等，使重为书与足下等。以足下聪明，揆殷勤之圣意，亦足悟海岱之所常在，知百川之所宜注矣。昔伊尹去夏而就殷，陈平违楚而归汉，犹曜德于阿衡，著功于宰相。若足下能弼人之遗孤，定人之犹豫，去非常之伪号，事受命之大魏，客主兼不世之荣名，上下蒙不朽之常耀，功与事并，声与勋著，考绩效，足以超越伊、吕矣。
<span class="c2">◎李慈铭曰：“考”下当脱一“其”字。</span>
既承诏直，
<span class="c2">何焯校改 “直”作“旨”。</span>
且服旧之情，情不能已。若不言足下之所能，陈足下之所见，则无以宣明诏命，弘光大之恩，叙宿昔梦想之思。若天启众心，子导蜀意，诚此意有携手之期。若险路未夷，子谋不从，则惧声问或否，复面何由！前后二书，
<span class="c2">《文类》“二”作“三”。</span>
言每及斯，希不切然有动于怀。足下周游江湖，以暨南海，历观夷俗，可谓遍矣；想子之心，结思华夏，可谓深矣。为身择居，犹愿中土；为主择居安，岂可以不系意于京师，
<span class="c2">◎潘眉曰： “居”字涉上文而衍。◎或曰：“居”、“安”、“岂”三字必有一衍。</span>
而持疑于荒裔乎？详思愚言，速示还报也。”</span>

## 麋竺

1. <span id="卷三十八·蜀书八·许麋孙简伊秦传第八-麋竺-1"></span>
麋竺
<span class="c1">麋姓解见《先主传》。元本、冯本“竺”作“笁”，误，下同。</span>
字子仲，东海朐人也。
<span class="c1">◎朐，音渠。◎《郡国志》：徐州东海郡朐。◎《一统志》：朐县故城，今江苏海州南。</span>
祖世货殖，僮客万人，
<span class="c1">僮，家僮。客，客作也。</span>
赀产鉅亿。
<span class="c1">◎赵一清曰：○《寰宇记》卷二十二：牛栏村在郁州岛上。《郡国志》云麋竺放牧之所。今民祭祀，犹呼云麋堆。〖◎弼按：今本《郡国志》无此语。〗○《山海经》曰：都洲在海中。○都，音郁。○《水经注》曰：朐县东北海中有大洲，谓之郁洲。昔有道者学徒十人，游于鬱州苍梧之上，四百年皆得至道。其山自苍梧徙至东海之上，今犹有南方草木生焉。故崔琰《遂初赋》云“郁洲者，苍梧山也”，古老传言此岛上人皆先是麋家之隶，今有牛栏村，旧有麋家庄，祀祭呼曰麋郎。临祭之日，著犁铧，执鞭耕。又言初娶妇者，必先见麋郎，否则为祟。○又曰：朐县麋竺冢。《郡国志》云刻石为人马禽兽之状，名之为鬼神市。○一清按：竺死于蜀中，安能返海州？盖记事者失实之辞，或是竺先世之坟茔耳。</span>
<span class="c1">◎《搜神记》曰：竺尝从洛归，未达家数十里，路傍见一妇人，从竺求寄载。行可数里，妇谢去，谓竺曰：“我天使也，当往烧东海麋竺家，感君见载，故以相语。”竺因私请之，妇曰：“不可得不烧。如此，君可驰去，我当缓行，日中火当发。”竺乃还家，遽出财物，日中而火大发。
<span class="c2">◎赵一清曰：○《拾遗记》云：麋竺用陶朱计术，日益亿万之利，货拟王家，有宝库千间。竺性能振生恤死，家内马厩屋侧有古冢，中有伏尸，夜闻涕泣声。竺乃寻其泣声之处，忽见一妇人袒背而来，诉云：“昔汉末妾为赤眉所害，扣棺见剥，今袒在地，羞昼见人，垂二百年。今就将军，乞更深埋，并弊衣以掩形骸。”竺许之，即命为棺椁，以青布为衣衫，置于冢中。设祭既毕，历一年，行于路曲，忽见前妇人，所著衣皆是青布，语竺曰：“君财宝可支一世，合遭火厄，今以青芦杖一枚，长九尺，报君棺椁衣服之惠。”竺挟杖而归。所住邻中常见竺家有青气如龙蛇之形。或有人谓竺曰：“将非怪也？”竺乃疑此异，问其家僮。云：“时见青芦杖自出门间，疑其神，不敢言也。”竺为性多忌，信厌术之事，有言中忤，即加刑戮，故家僮不敢言。竺货财如山，不可算计，内以方诸盆瓶，设大珠如卵，散满于庭，谓之宝庭，而外人不得窥。数日，忽青衣童子数十人来云：“麋竺家当有火厄，万不遗一，赖君能恤敛枯骨，天道不辜君德，故来禳却此火，当使财物不尽。自今以后，亦宜防卫！”竺乃掘沟渠周绕其库。旬日，火从库内起，烧其珠玉十分之一，皆是阳燧旱烁自能烧物。火盛之时，见数十青衣童子来扑火，有青气如云，覆于火上，即灭。童子又云：“多聚鹳鸟之类，以禳火灾；鹳能聚水巢上也。”家人乃收鵁鶄数千头养于池渠中，以厌火。竺叹曰：“人生财运有限，不得盈溢，惧为身之患害。”时三国交锋，军用万倍，乃输其宝物车服，以助先主，黄金一亿斤，锦绣毡罽积如丘垄，骏马万匹。及蜀破后，无复所有，饮恨而终。</span>
</span>
后徐州牧陶谦辟为别驾从事。谦卒，竺奉谦遗命，迎先主于小沛。建安元年，吕布乘先主之出拒袁术，袭下邳，虏先主妻子。先主转军广陵海西，
<span class="c1">小沛、下邳、海西，均见《先主传》。</span>
竺于是进妹于先主为夫人，奴客二千，
<span class="c1">奴客，见《魏志·文德郭后传》。</span>
金银货币以助军资；于时困匮，赖此复振。后曹公表竺领嬴郡太守，
<span class="c1">◎《郡国志》：兖州泰山郡嬴。◎《一统志》：嬴县故城，今山东泰安府莱芜县西北。◎钱大昕曰：嬴郡盖分泰山所置。竺既去官，嬴亦旋废，故《晋志》不及之。◎吴增僅曰：嬴县汉末立郡，寻省还。魏武表云“宜分五县为嬴郡”，今考嬴、南武阳、南城、牟、平阳五县，均泰山郡极南地，地形长狭，错居东莞、琅邪、东海、鲁郡之间。晋以之立南城郡，疑即汉末嬴郡之五县矣。◎谢鍾英曰：五县，嬴、博、奉高、梁甫、钜平。◎弼按：谢说不知何据，奉高为泰山郡治，不至划归嬴郡，似以吴说为可信，然旋置旋省，亦无足深考也。</span>
<span class="c1">◎《曹公集》载公表曰：
<span class="c2">◎《魏武集》，见《魏志·武纪》建安二十五年注引《魏书》。◎沈家本曰：○二唐志：三十卷。○殆梁时之本复出欤？裴氏称“曹公”者，当是魏未受禅以前之本。</span>
“泰山郡界广远，
<span class="c2">冯本“广”作“旷”。</span>
旧多轻悍，权时之宜，可分五县为嬴郡，拣选清廉以为守将。偏将军麋竺，素履忠贞，文武昭烈，请以竺领嬴郡太守，抚慰吏民。”</span>
竺弟芳为彭城相，皆去官，随先主周旋。先主将適荆州，遣竺先与刘表相闻，以竺为左将军从事中郎。益州既平，
<span class="c1">《御览》“平”作“定”。</span>
拜为安汉将军，班在军师将军之右。
<span class="c1">◎《通鉴》：刘备入成都，以从事中郎麋竺为安汉将军，简雍为昭德将军，北海孙乾为秉忠将军。◎胡三省曰：汉大将军府有从事中郎，职参谋议。安汉、昭德、秉忠，皆刘所置将军号也。</span>
竺雍容敦雅，而幹翮非所长。
<span class="c1">《御览》“幹”作“翰”。</span>
是以待之以上宾之礼，未尝有所统御。然赏赐优宠，无与为比。

2. <span id="卷三十八·蜀书八·许麋孙简伊秦传第八-麋竺-2"></span>
芳为南郡太守，与关羽共事，而私好携贰，叛迎孙权，羽因覆败。竺面缚请罪，先主慰谕以兄弟罪不相及，崇待如初。竺惭恚发病，岁余卒。子威，官至虎贲中郎将。威子照，虎骑监。
<span class="c1">◎洪饴孙曰：虎骑监，一人，蜀所置，掌宿卫士。此官盖与虎步监同如汉武骑常侍之类。</span>
自竺至照，皆便弓马，善射御云。

## 孙乾

1. <span id="卷三十八·蜀书八·许麋孙简伊秦传第八-孙乾-1"></span>
孙乾字公祐，北海人也。先主领徐州，辟为从事，
<span class="c1">◎《郑玄传》云：
<span class="c2">《郑玄别传》，见《魏志·高贵乡公纪》甘露三年。此云“《郑玄传》”，是否一书未详。</span>
玄荐乾于州。◎乾被辟命，玄所举也。</span>
后随从周旋。先主之背曹公，遣乾自结袁绍，将適荆州，乾又与麋竺俱使刘表，皆如意指。后表与袁尚书，说其兄弟分争之变，曰：“每与刘左将军、孙公祐共论此事，未尝不痛心入骨，相为悲伤也。”
<span class="c1">◎章樵注本《古文苑》卷十载刘表与袁尚书云：表与左将军及北海孙公祐共说此事，未尝不痛心入骨，相为悲伤也。◎樵注云：左将军刘玄德、北海大守孙公祐时在荆州。◎弼按：孙公祐为北海人，非北海太守也。</span>
其见重如此。
<span class="c1">◎刘咸忻曰：此与《刘巴传》引陈群书，皆引他人不足重之语为重，类俗之行状。</span>
先主定益州，乾自从事中郎为秉忠将军，见礼次麋竺，与简雍同等。顷之，卒。

## 简雍

1. <span id="卷三十八·蜀书八·许麋孙简伊秦传第八-简雍-1"></span>
简雍字宪和，涿郡人也。少与先主有旧，随从周旋。先主至荆州，雍与麋竺、孙乾同为从事中郎，常为谈客，往来使命。先主入益州，刘璋见雍，甚爱之。后先主围成都，遣雍往说璋，璋遂与雍同舆而载，出城归命。先主拜雍为昭德将军。优游风议，性简傲跌宕，在先主坐席，犹箕踞倾倚，威仪不肃，自纵適；诸葛亮已下则独擅一榻，项枕卧语，无所为屈。
<span class="c1">◎何焯曰：视恃旧不虔见诛者，度量相越，是以当困厄而归之多也。</span>
时天旱禁酒，酿者有刑。吏于人家索得酿具，论者欲令与作酒者同罚。雍与先主游观，见一男女行道，谓先主曰：“彼人欲行淫，何以不缚？”先主曰：“卿何以知之？”雍对曰：“彼有其具，与欲酿者同。”先主大笑，而原欲酿者。雍之滑稽，皆此类也。
<span class="c1">◎康发祥曰：《雍传》无甚建白，不过传其谏禁酿酒刑酒具一事，语近滑稽而已。其谲谏之旨，以视汉东方曼倩有所不逮，或附于他传可耳，陈寿特为立传，似可不必。</span>
<span class="c1">◎或曰：雍本姓耿，幽州人语谓耿为简，
<span class="c2">吴本、毛本“谓”作“诸”，误。</span>
遂随音变之。</span>

## 伊籍

1. <span id="卷三十八·蜀书八·许麋孙简伊秦传第八-伊籍-1"></span>
伊籍字机伯，山阳人。
<span class="c1">◎潘眉曰：山阳，郡名，其邑未详。下云“少依邑人刘表”，然则籍山阳高平人也。</span>
少依邑人镇南将军刘表。先主之在荆州，籍常往来自托。表卒，遂随先主南渡江，从入益州。益州既定，以籍为左将军从事中郎，见待亚于简雍、孙乾等。遣东使于吴，孙权闻其才辩，欲逆折以辞。籍適入拜，权曰：“劳事无道之君乎？”籍既对曰： “一拜一起，未足为劳。”籍之机捷，类皆如此，权甚异之。
<span class="c1">◎康发样曰：《籍传》亦无事绩，其对孙权，不过“拜起”一语，便捷已耳。陈寿为之立传，其以与孔明等共造《蜀科》乎？</span>
后迁昭文将军，
<span class="c1">◎洪饴孙曰：蜀置昭文将军一人。</span>
与诸葛亮、法正、刘巴、李严共造《蜀科》；《蜀科》之制，由此五人焉。
<span class="c1">◎《诸葛亮集》有《科令篇》，当为当时涉于科令之文。◎周寿昌曰：《蜀科》虽一时之律令，而以诸葛公诸人所造，必在律章句之上，惜后世无传也。</span>

## 秦宓

1. <span id="卷三十八·蜀书八·许麋孙简伊秦传第八-秦宓-1"></span>
秦宓字子勅，
<span class="c1">◎范《书·董扶传》作“秦密”，《华阳国志》作“宓”。◎钱大昕曰：《蜀志》作“宓”，字子勅，当取谨宓之宓。世俗借用堂密字。</span>
广汉绵竹人也。
<span class="c1">绵竹，见《刘焉传》。</span>
少有才学，州郡辟命，辄称疾不往。奏记州牧刘焉，荐儒士任定祖曰：“昔百里、蹇叔以耆艾而定策，
<span class="c1">◎《史记·秦本纪》：百里傒年已七十余，秦缪公释其囚，与语国事，三日，大悦，授之国政，百里傒让曰：“臣不及臣友蹇叔。”穆公使人厚币迎蹇叔，以为上大夫。◎《尚书·秦誓篇》“尚猷询兹黄发，则罔所愆”，亦指蹇叔也。</span>
甘罗、子奇以童冠而立功，
<span class="c1">◎《史记·甘茂传》：○茂，下蔡人也。罗，茂孙，年十二，事秦相文信侯吕不韦，秦封甘罗以为上卿。○太史公曰：甘罗年少，然出一奇计，声称后世。◎《说苑》：子奇年十八，齐君使治阿。既行，齐君悔，遣使追之。使者返曰：“子奇必能矣，共载者皆白首者也。”子奇至阿，以私兵战，遂败魏师。</span>
故《书》美黄发，而《易》称颜渊，固知选士用能，不拘长幼，明矣。乃者以来，海内察举，率多英隽而遗旧齿，众论不齐，异同相半，此乃承平之翔步，非乱世之急务也。夫欲救危抚乱，修己以安人，则宜卓荦超伦，与时殊趣，震惊邻国，骇动四方，上当天心，下合人意；天人既和，内省不疚，虽遭凶乱，何忧何惧！昔楚叶公好龙，神龙下之，好伪彻天，何况于真？今处士任安，
<span class="c1">不应州郡辟命曰处士。</span>
仁义直道，流名四远，如令见察，
<span class="c1">毛本“令”作“今”。</span>
则一州斯服。昔汤举伊尹，不仁者远，何武贡二龚，双名竹帛，
<span class="c1">◎《汉书·何武传》：武字君公，蜀郡郫县人也。武为人仁厚，好进士，奖称人之善。为楚内史厚两龚，在沛郡厚两唐，及为公卿，荐之朝廷。此人显于世者，何侯力也，世以此多焉。◎师古曰：两龚，龚胜、龚舍也。两唐，唐林、唐遵也。</span>
故贪寻常之高而忽万仞之嵩，乐面前之饰而忘天下之誉，斯诚往古之所重慎也。甫欲凿石索玉，剖蚌求珠，今乃随、和炳然，有如皎日，复何疑哉！诚知昼不操烛，自有余光，
<span class="c1">宋本、毛本 “自”作“日”。</span>
但余情区区，
<span class="c1">宋本“余”作“愚”。</span>
贪陈所见。”
<span class="c1">◎《益部耆旧传》曰：安，广汉人。少事聘士杨厚，
<span class="c2">杨厚事见《刘焉传》注。</span>
究极图籍，游览京师，还家讲授，与董扶俱以学行齐声。
<span class="c2">董扶事见《刘焉传》注。</span>
郡请功曹，州辟治中别驾，终不久居。举孝廉、茂才，太尉载辟，除博士，公车征，皆称疾不就。州牧刘焉表荐安味精道度，厉节高邈，揆其器量，国之元宝，宜处弼疑之辅，以消非常之咎。玄纁之礼，所宜招命。王涂隔塞，遂无聘命。年七十九，建安七年卒，
<span class="c2">◎范《书·儒林传》：任安字定祖，广汉绵竹人。少游太学，受《孟氏易》，兼通数经。又从同郡杨厚学图谶，究极其术。学终，还家教授，诸生自远而至。州牧刘焉表荐之。◎《经典释文·序录》：后汉任安传《孟氏易》。</span>
门人慕仰，为之碑铭。
<span class="c2">◎宋本“之”作“立”。◎《华阳国志》云：董、任循志，束帛戋戋。◎又云：弟子杜微、何宗、杜琼，皆名士，至卿佐。</span>
后丞相亮问秦宓以安所长，宓曰：“记人之善，忘人之过。”</span>

2. <span id="卷三十八·蜀书八·许麋孙简伊秦传第八-秦宓-2"></span>
刘璋时，宓同郡王商为治中从事，
<span class="c1">王商事见《许靖传》注。</span>
与宓书曰：“贫贱困苦，亦何时可以终身！卞和衒玉以耀世，
<span class="c1">◎《史记·邹阳传》：昔卞和献宝，楚王刖之。◎应劭曰：卞和得玉璞，献之武王，武王示玉人，曰：“石也。”刖右足。复献文王，玉人复曰：“石也。”刖左足。至成王时，卞和抱璞哭于郊，乃使玉尹攻之，果得宝玉。</span>
宜一来，与州尊相见。”宓答书曰：“昔尧优许由，非不弘也，洗其两耳；楚聘庄周，非不广也，执竿不顾。《易》曰‘确乎其不可拔’，夫何衒之有？且以国君之贤，子为良辅，不以是时建萧、张之策，未足为智也。仆得曝背乎陇亩之中，诵颜氏之箪瓢，咏原宪之蓬户，时翱翔于林泽，与沮、溺之等俦，听玄猿之悲吟，察鹤鸣于九皋，安身为乐，无忧为福，处空虚之名，居不灵之龟，
<span class="c1">◎赵一清曰：二语管辂亦云，疑古语也。</span>
知我者希，则我贵矣。斯乃仆得志之秋也，何困苦之戚焉！”后商为严君平、李弘立祠，
<span class="c1">详见《许靖传》注。</span>
宓与书曰：“疾病伏匿，甫知足下为严、李立祠，可谓厚党勤类者也。观严文章，冠冒天下，由、夷逸操，山岳不移，使扬子不叹，固自昭明。如李仲元不遭《法言》，令名必沦，其无虎豹之文故也，可谓攀龙附凤者矣。如扬子云潜心著述，有补于世，泥蟠不滓，行参圣师，于今海内，谈咏厥辞。邦有斯人，以耀四远，怪子替兹，不立祠堂。蜀本无学士，文翁遣相如东受七经，还教吏民，于是蜀学比于齐、鲁。
<span class="c1">◎范《书·循吏传》：文翁，庐江舒人也。景帝末为蜀郡守。见蜀地辟陋，有蛮夷风，文翁欲诱进之，乃选郡县小史开敏有材者张叔等十余人，亲自饬厉，遣诣京师，受业博士，或学律令。蜀地学于京师者，比齐、鲁焉。◎沈钦韩曰：○常璩《蜀志》：遣雋士张叔等十八人东诣博士受七经。还，叔为博士，明天文灾异，始作《春秋章句》，官至侍中、扬州刺史。◎齐召南曰：秦宓云：“文翁遣司马相如东受七经，还教吏民。”然则相如即文翁所拔，以为蜀人师者。其语与《地理志》所云“文翁倡其教，相如为之师”正合。但《文翁传》及《相如传》并无明文。◎蒋超伯曰：《文翁传》云“遣张叔等十余人”，《宓传》谓遣相如，未知何据。</span>
故《地里志》曰：‘文翁倡其教，相如为之师。’
<span class="c1">◎《汉书·地理志》云：景、武间，文翁为蜀守，教民读书法令，未能笃信道德，反以好文刺讥，贵慕权势。及司马相如游宦京师、诸侯，以文辞显于世，乡党慕循其迹。后有王褒、严遵、扬雄之徒，文章冠天下。繇文翁倡其教，相如为之师。</span>
汉家得士，盛于其世；仲舒之徒，不达封禅，相如制其礼。
<span class="c1">◎何焯曰：相如虽为封禅书，临殁乃成，未与诸儒共定其礼。蜀士多夸，往往过实。</span>
夫能制礼造乐，移风易俗，非礼所秩有益于世者乎！虽有王孙之累，
<span class="c1">谓相如与卓王孙女文君通殷勤，文君夜亡奔相如也。</span>
犹孔子大齐桓之霸，公羊贤叔术之让。
<span class="c1">◎《公羊传·昭公三十一年》：贤者孰谓？谓叔术也。何贤乎？叔术让国也。◎叔术有妻嫂之事。</span>
仆亦善长卿之化，
<span class="c1">司马相如字长卿，蜀郡成都人。</span>
宜立祠堂，速定其铭。”

3. <span id="卷三十八·蜀书八·许麋孙简伊秦传第八-秦宓-3"></span>
先是，李权从宓借《战国策》，宓曰：“战国从横，用之何为？”权曰：“仲尼、严平，
<span class="c1">◎沈家本曰：严君平，而曰“严平”，史中罕见。◎弼按：《华阳国志》即云“严平恬泊”。</span>
会聚众书，以成《春秋》、《指归》之文，
<span class="c1">◎钱大昭曰：○《隋书·经籍志》：严遵《老子指归》十一卷。○陆德明作十四卷。严平，即严君平也。</span>
故海以合流为大，君子以博识为弘。”宓报曰：“书非史记周图，仲尼不采；道非虚无自然，严平不演。海以受淤，岁一荡清；君子博识，非礼不视。今战国反覆仪、秦之术，杀人自生，亡人自存，经之所疾。故孔子发愤作《春秋》，大乎居正，复制《孝经》，广陈德行。杜渐防萌，预有所抑，是以老氏绝祸于未萌，岂不信邪！成汤大圣，睹野鱼而有猎逐之失，定公贤者，见女乐而弃朝事，
<span class="c1">◎《史记·孔子世家》：齐人曰：“孔子为政必霸，霸则吾地近焉，我之为先并矣。”于是选齐国中女子好者八十人，皆衣文衣而舞康乐，文马三十驷，遗鲁君。往观终日，怠于政事。◎何焯曰：汤事未详。</span>
<span class="c1">◎臣松之案：书传鲁定公无善可称。
<span class="c2">冯本“善”作“业”，误。</span>
宓谓之贤者，浅学所未达也。
<span class="c2">◎赵一清曰：定公能用孔子，故称之为贤者。</span>
</span>
若此辈类，焉可胜陈。道家法曰：‘不见所欲，使心不乱。’是故天地贞观，
<span class="c1">元本“贞”作“真”。</span>
日月贞明；其直如矢，君子所履。《洪范》记灾，发于言貌，何战国之谲权乎哉！”

4. <span id="卷三十八·蜀书八·许麋孙简伊秦传第八-秦宓-4"></span>
或谓宓曰：“足下欲自比于巢、许、四皓，何故扬文藻见瑰颖乎？”
<span class="c1">◎康发祥曰：○宓作《远游篇》，其辞曰：远游何所见？所见邈难纪。岩穴非我邻，林麓无知己。虎则豹之兄，鹰则鹞之弟。困兽走环冈，飞鸟警巢起。猛气何咆厉，阴风起千里。远游长太息，太息远游子。○其辞之瑰颖，大都如是。</span>
宓答曰：“仆文不能尽言，言不能尽意，
<span class="c1">◎《管辂传》注亦有此二语。◎官本《考证》曰：《册府》作“仆闻书不能尽言，言不能尽意”。◎或曰：本文自佳，《册府》反失其意。</span>
何文藻之有扬乎！昔孔子三见哀公，言成七卷，事盖有不可嘿嘿也。
<span class="c1">◎刘向《七略》曰：
<span class="c2">◎《汉书·艺文志》：成帝时，以书颇散亡，使谒者陈农求遗书于天下。诏光禄大夫刘向校经传诸子诗赋，步兵校尉任宏校兵书，太史令尹咸校数术，侍医李柱国校方技。每一书已，向辄条其篇目，撮其旨意，录而奏之。会向卒，哀帝复使向子侍中奉车都尉歆卒父业。歆于是总群书而奏其《七略》，故有《辑略》，有《六艺略》，有《诸子略》，有《诗赋略》，有《兵书略》，有《术数略》，有《方技略》。◎师古曰：“辑”与“集”同，谓诸书之总要也。◎《隋书·经籍志》：《七略别录》二十卷，刘向撰。《七略》七卷，刘歆撰。◎又云：汉时刘向《别录》、刘歆《七略》，剖析条流，各有其部。◎山阴姚振宗有《七略别录佚文》，极详，文繁不备录。</span>
孔子三见哀公，作《三朝记》七篇，今在《大戴礼》。
<span class="c2">◎《汉书·艺文志》孔子《三朝》七篇。◎师古曰：今《大戴礼》有其一篇，盖孔子对哀公语也。三朝见公，故曰三朝。◎王应麟曰：七篇，《千乘》、《四代》、《虞戴德》、《诰志》、《小辨》、《用兵》、《少閒》也。</span>
◎臣松之案：《中经部》
<span class="c2">《中经部》，详见《魏志·王肃传》注。</span>
有孔子《三朝》八卷，一卷目录，余者所谓七篇。</span>
接舆行且歌，论家以光篇；渔父咏沧浪，贤者以耀章。此二人者，非有欲于时者也。夫虎生而文炳，凤生而五色，岂以五采自饰画哉？天性自然也。盖《河》、《洛》由文兴，六经由文起，君子懿文德，采藻其何伤！以仆之愚，犹耻革子成之误，况贤于己者乎！”
<span class="c1">◎臣松之案：今《论语》作“棘子成”。
<span class="c2">◎《汉书·艺文志》：《论语》古二十一篇，齐二十二篇，鲁二十篇，《传》十九篇。◎《经典释文·叙录》云：○《论语》者，孔子应答弟子及时人所言，或弟子相与言，而接闻于夫子之语也。当时弟子各有所记。夫子既终，微言已绝，弟子恐离居以后各生异见，而圣言永灭，故相与论撰，因辑时贤及古明王之语，合成一法，谓之《论语》。郑康成云：“仲弓、子夏等所撰定。”汉兴，传者则有三家。《鲁论语》者，鲁人所传，即今所行篇次是也。《齐论语》者，齐人所传。《古论语》者，出自孔氏壁中。张禹既受《鲁论》，又受《齐论》，择善而从，号曰《张侯论》，行于汉世。郑玄就《鲁论》考之，齐、古为之注，何晏为之集解，盛行于世。◎张宗泰曰：《诗》“匪棘其欲”，《礼记》引作“匪革其犹”，革、棘声相近，非误也。</span>
子成曰： “君子质而已矣，何以文为！”屈于子贡之言，故谓之误也。</span>

5. <span id="卷三十八·蜀书八·许麋孙简伊秦传第八-秦宓-5"></span>
先主既定益州，广汉太守夏侯纂请宓为师友祭酒，领五官掾，
<span class="c1">师友祭酒、五官掾，皆郡职。</span>
称曰仲父。宓称疾，卧在茅舍，
<span class="c1">◎宋本“茅”作“第”。◎赵一清曰：○《寰宇记》卷七十三：汉州德阳县有秦宓宅。李膺《纪》云：“三造亭，秦子勅旧宅也。守夏侯纂三造门，故为名其宅。绵水冲毁，仅有余迹。”</span>
纂将功曹古朴、主簿王普，厨膳即宓第宴谈，宓卧如故。纂问朴曰：“至于贵州养生之具，实绝余州矣，不知士人何如余州也？”朴对曰： “乃自先汉以来，其爵位者或不如余州耳，至于著作为世师式，不负于余州也。严君平见黄、老作《指归》，
<span class="c1">◎钱大昭曰：严氏于黄帝书未见，《指归》之作，疑因老而连及黄耳。</span>
扬雄见《易》作《太玄》，见《论语》作《法言》，司马相如为武帝制封禅之文，于今天下所共闻也。”纂曰：“仲父何如？”宓以簿击颊，
<span class="c1">簿，手版也。
<span class="c2">◎赵一清曰：○《春秋左氏传》《疏》引徐广《车服仪制》曰：古者贵贱皆执笏，今手板也。然则笏与簿，手板之异名耳。秦宓见大守，以簿击颊，则汉、魏以来，皆执手板。◎周寿昌曰：○《左传》：衮冕黻珽。○杜注：珽，玉笏也，若今吏之持簿。○是魏、晋间称笏为簿之证。</span>
</span>
曰：“愿明府勿以仲父之言假于小草，民请为明府陈其本纪。蜀有汶阜之山，江出其腹，帝以会昌，神以建福，故能沃野千里。
<span class="c1">◎《水经·江水注》：岷山，即瀆山也，又谓之汶阜山，在徼外，江水所导也。</span>
<span class="c1">◎《河图括地象》曰：
<span class="c2">◎《隋书·经籍志》：《河图》二十卷。◎又云：光武以图谶兴，遂盛行于世。宋大明中，始禁图谶。隋高祖受禅，禁之踰切。炀帝即位，搜天下书籍，与谶纬相涉者，皆焚之，自是无复其学矣。</span>
岷山之地，上为东井络，
<span class="c2">《水经·江水注》引此作“岷山之精，上为井络”。</span>
帝以会昌，神以建福，上为天井。◎左思《蜀都赋》曰：
<span class="c2">《左思集》，见《管宁传》注。</span>
远则岷山之精，上为井络，天地运期而会昌，景福肸蚃而兴作。
<span class="c2">◎李善注：言岷山之地，上为东井维络，岷山之精，上为天之井星也。◎《上林赋》曰：肹蠁布写。◎吕向曰：肹蠁，湿生虫蚊类是也，其群望之如气之布写也。言大福之兴，有如此虫群飞而多也。兴、作，皆起也。</span>
</span>
淮、济四渎，江为其首，
<span class="c1">◎《尔雅·释水篇》：江、河、淮、济为四渎。四渎者，发源注海者也。◎《华阳国志》卷三云：《夏书》曰：“岷山导江，东别为沱。泉源深盛，为四渎之首。”</span>
此其一也。禹生石纽，今之汶山郡是也。
<span class="c1">汶山郡，详见《后主传》延熙十年。</span>
<span class="c1">◎《帝王世纪》曰：
<span class="c2">◎《隋书·经籍志·杂史类》：《帝王世纪》十卷，皇甫谧撰，起三皇，尽汉魏。◎二唐志“世”作“代”。《宋志》“九卷”，列《编年类》。今存辑本一卷。◎章宗源曰：○《尚书·尧典》《正义》曰：《晋书·皇甫谧传》云“姑子外弟梁柳得《古文尚书》，故作《帝王世纪》，往往载《孔传》五十八篇之书”。〖今《晋书·谧传》无此语，当是逸《晋书》。〗○《玉海·书目》曰：晋正始初，安定皇甫谧以《汉纪》残缺，博案经传，旁观百家，著《帝王世纪》并《年历》，合十二篇。起太昊帝，迄汉献帝。○《史通·论赞篇》曰：皇甫谧、葛洪列具所号。○《续汉志》注云：蔡邕分星次，与皇甫谧不同。谧所列在《郡国志》。○《史记索隐》〖《五帝纪》。〗云：皇甫谧号玄晏先生，今所引者是其所作《帝王代纪》也。○又云：〖《补三皇纪》。〗案神农之后，凡八代，事见《帝王代纪》及《古史》，然古典亡矣。谯〖谯周。〗、皇二氏皆前代博闻君子，考校古书而为此说，岂至今凿空乎？○愚按：《周易·系辞》《正义》引谧《纪》太皞、神农、（皇）〈黄〉帝、少皞、帝喾、尧、舜事，《礼记正义》、《初学记·帝王部》、《类聚·帝王部》并引之，而《御览·皇王部》所引尤详。〖《左传·昭公》《正义》引穷桑少皞之号，神农本起烈山。〗其言放勋、重华、文命为尧、舜、禹名，《尚书正义》从之。惟取《易》卦以制象九事，谧皆以为黄帝之功。《易正义》云：“若如所论，则尧、舜无事，《易·系》何须连言，则皇甫之言，未可用也。”《类聚·职官部》“穆王命伯臩〖古冏字。〗为太仆，今《尚书·君牙》、《伯冏》二篇是也”，此与《书·序》不同。〖◎《书·序》：命君牙为大司徒，作《君牙》。命伯冏为周太仆正，作《冏命》。〗《后汉书·野王二老传》注“鸣条之地”，谧谓孔安国书注之说为近。《御览·州郡部》载谧所记都邑，其书征引《春秋传》、《世本》、《战国策》、《国语》、《秦本纪》、《汉地理志》，体裁主于考证。若丁仲徙嚣，河亶甲居相，祖乙圮于耿，谧皆用《书·序》。至葛伯仇饷，初征自葛，则称古文《仲虺之诰》。又谧言封帝摯于高辛氏，本于东海卫弘所传，〖二语见《御览·皇亲部》。〗卫弘从杜林受《古文尚书》，谧得其传，则不徒资诸梁柳矣。篇终论赞称玄晏先生曰“羁勒英雄，鞭驱天下，乃汉高论赞；平暴反正，遂建中兴，乃光武论赞”，〖二事见《御览·皇王部》列玄晏号。〗是可与《史通》相证。《初学记·帝王部》引魏武进爵，魏文受禅，《御览·皇王部》引高贵乡公为成济所害，陈留王就国治邺，正符《隋志》尽汉、魏之语。宋人书目谓讫汉献帝，误也。《宋志》入《编年类》，考《御览》诸书所引，似谧记乃分类为篇，体裁惟在博考，故隋、唐志并入《杂史》，《宋志》恐误。</span>
鲧纳有莘氏女曰志，是为脩己。上山行，见流星贯昴，梦接意感，又吞神珠，臆圮胸坼，
<span class="c2">毛本“坼”作“折”。</span>
而生禹于石纽。
<span class="c2">◎《大戴礼记》：颛顼产鲧，鲧产文命，是为禹。◎又曰：鲧娶于有莘氏之女，有莘氏之子谓之女志氏，产文命。◎《吴越春秋》：鲧娶于有莘氏之女，名曰女嬉。年壮未孳。嬉于砥山得薏苡而吞之，因而妊孕，剖胁而产高密。家于西羌，地曰石纽。石纽在蜀西川也。</span>
◎谯周《蜀本纪》曰：禹本汶山广柔县人也，生于石纽，其地名刳儿坪，见《世帝纪》。
<span class="c2">◎《郡国志》：蜀郡广柔。◎刘昭注引《帝王世纪》曰：禹生石纽，县有石纽邑。◎王先谦曰：广柔县，三国蜀改属汶山郡。◎《一统志》：广柔故城，今四川茂州汶川县西北。石纽村在汶川县西北。◎《方舆纪要·七十三》：石纽山在龙安府石泉县治南一里。◎近人陈志良着《禹生石纽考》，见《说文月刊》第一卷合订本五三九页。</span>
</span>
昔尧遭洪水，鲧所不治，禹疏江决河，东注于海，为民除害，生民已来功莫先者，此其二也。天帝布治房心，决政参伐，参伐则益州分野，
<span class="c1">◎何焯曰：《汉书·地理志》蜀系秦分，统于舆鬼、东井。参伐乃魏帝星也，此云“参伐则益州分野”，未详。</span>
三皇乘祗车出谷口，今之斜谷是也。
<span class="c1">◎《白虎通》：三皇，谓伏羲、神农、燧人也。或曰伏羲、神农、祝融也。</span>
<span class="c1">◎《蜀记》曰：三皇乘祗车出谷口。◎未详宓所由知为斜谷也。</span>
此便鄙州之阡陌，明府以雅意论之，何若于天下乎？”于是纂逡巡无以复答。

6. <span id="卷三十八·蜀书八·许麋孙简伊秦传第八-秦宓-6"></span>
益州辟宓为从事祭酒。
<span class="c1">◎《通鉴》作“广汉处士秦宓”。◎胡注：不应州郡辟命，故曰处士。◎弼按：宓已官从事祭酒，非处士也。《通鉴》误。</span>
先主既称尊号，将东征吴，宓陈天时必无其利，坐下狱幽闭，然后贷出。
<span class="c1">贷，原也，赦也。</span>
建兴二年，丞相亮领益州牧，选宓迎为别驾，寻拜左中郎将、长水校尉。吴遣使张温来聘，百官皆往饯焉。众人皆集而宓未往，亮累遣使促之，温曰：“彼何人也？”亮曰：“益州学士也。”及至，温问曰：“君学乎？”宓曰：“五尺童子皆学，何必小人！”温复问曰：“天有头乎？”宓曰：“有之。”温曰：“在何方也？”宓曰：“在西方。《诗》曰：‘乃眷西顾。’以此推之，头在西方。”温曰：“天有耳乎？”宓曰：“天处高而听卑，《诗》云：‘鹤鸣九皋，
<span class="c1">宋本“鸣”下有“于”字。</span>
声闻于天。’若其无耳，何以听之？”温曰：“天有足乎？”宓曰：“有。《诗》云：‘天步艰难，之子不犹。’若其无足，何以步之？”温曰：“天有姓乎？”宓曰：“有。”温曰：“何姓？”宓曰：“姓刘。”温曰：“何以知之？”答曰：“天子姓刘，故以此知之。”温曰：“日生于东乎？”宓曰：“虽生于东，而没于西。”答问如响，应声而出，于是温大敬服。宓之文辩，皆此类也。迁大司农，四年卒。初，宓见帝系之文，五帝皆同一族，宓辩其不然之本。又论皇帝王霸养龙之说，
<span class="c1">◎何焯曰：养，当作“豢”。</span>
甚有通理。谯允南少时数往谘访，纪录其言于《春秋然否论》，
<span class="c1">◎潘眉曰：此《五经然否论》之一。</span>
文多故不载。

7. <span id="卷三十八·蜀书八·许麋孙简伊秦传第八-秦宓-7"></span>
评曰：许靖夙有名誉，既以笃厚为称，又以人物为意，虽行事举动，未悉允当，蒋济以为“大较廊庙器”也。
<span class="c1">◎《万机论》论许子将曰：许文休者，大较廊庙器也，而子将贬之。若实不贵之，是不明也；诚令知之，盖善人也。
<span class="c2">◎卢明楷曰：善人，或疑作“人善”，然此句文义殊晦。夫文休本廊庙之器，而子将贬之。不知，则咎在不明；知之，又近于蔽善。两无当也。</span>
</span>
麋竺、孙乾、简雍、伊籍，皆雍容风议，见礼于世。秦宓始慕肥遯之高，而无若愚之实。然专对有余，文藻壮美，可谓一时之才士矣。
<span class="c1">◎何焯曰：承祚此书大趣简质，而独推秦子勅之文藻，异于诸传，斯则文无定体之谓邪？◎刘咸炘曰：陈寿师谯周，而宓乃周所严事，从闻其文，论而载之耳。其文皆佳，载之可代《文苑传》。</span>
