---
weight: 43
title: 卷四十二·蜀书十二·杜周杜许孟来尹李谯郤传第十二
---

# 卷四十二·蜀书十二·杜周杜许孟来尹李谯郤传第十二

1. <span id="卷四十二·蜀书十二·杜周杜许孟来尹李谯郤传第十二-1"></span>
蜀书十二杜周杜许孟来尹李谯郤传第十二
三国志四十二

2. <span id="卷四十二·蜀书十二·杜周杜许孟来尹李谯郤传第十二-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：魔纱兔</span>
<span class="c1">复校：擎骥</span>

## 杜微

1. <span id="卷四十二·蜀书十二·杜周杜许孟来尹李谯郤传第十二-杜微-1"></span>
杜微字国辅，
<span class="c1">◎钱大昭曰：《汉季辅臣赞》作“字辅国”。</span>
梓潼涪人也。
<span class="c1">梓潼郡，见《后主传》建兴九年。涪，见《刘璋传》。</span>
少受学于广汉任安。
<span class="c1">任安，见《秦宓传》注引《益部耆旧传》。</span>
刘璋辟为从事，以疾去官。及先主定蜀，微常称聋，闭门不出。建兴二年，丞相亮领益州牧，选迎皆妙简旧德，以秦宓为别驾，五梁为功曹，
<span class="c1">◎周寿昌曰：“五”即“伍”，姓也。《汉书·艺文志》伍子胥俱作“五子胥”。◎钱大昕曰：五，古“伍”字，《吕氏春秋》 “五员亡荆”，《人表》伍参亦作“五参”，非文之讹。</span>
微为主簿。微固辞，轝而致之。既致，亮引见微，微自陈谢。亮以微不闻人语，于坐上与书曰：“服闻德行，饥渴历时，清浊异流，无缘咨覯。王元泰、李伯仁、王文仪、杨季休、丁君幹、李永南兄弟、文仲宝等，
<span class="c1">◎王谋字元泰，见《季汉辅臣赞》。王连字文仪，杨洪字季休，均有传。李永南兄弟亦见《辅臣赞》。文恭字仲宝，见《廖立传》。李伯仁、丁君幹未详。◎钱大昕曰：君幹，疑即《出师表》所称丁立也。</span>
每叹高志，未见如旧。猥以空虚，统领贵州，德薄任重，惨惨忧虑。朝廷主公今年始十八，
<span class="c1">◎朱邦衡曰：○“主公”二字疑衍。○亭林云：
<span class="c2">亭林，顾炎武之号。</span>
《武侯集》中凡称“先主”，本称“先帝”，传入中原，魏人追改是也。○此处既有“朝廷”字，则此二字定属衍文。</span>
天姿仁敏，爱德下士。天下之人思慕汉室，欲与君因天顺民，辅此明主，以隆季兴之功，著勋于竹帛也。以谓贤愚不相为谋，故自割绝，守劳而已，不图自屈也。”微自乞老病求归，亮又与书答曰：“曹丕篡弑，自立为帝，是犹土龙刍狗之有名也。欲与群贤因其邪伪，以正道灭之。怪君未有相诲，便欲求还于山野。丕又大兴劳役，以向吴、楚。今因丕多务，且以闭境勤农，
<span class="c1">元本“勤”作“劝”。</span>
育养民物，并治甲兵，以待其挫，然后伐之，可使兵不战民不劳而天下定也。君但当以德辅时耳，不责君军事，何为汲汲欲求去乎！”其敬微如此。
<span class="c1">◎李光地曰：三代以下，宰相谁有此盛德事乎？声教遣言，犹足振兴乎百世，况亲受乎！</span>
拜为谏议大夫，以从其志。

2. <span id="卷四十二·蜀书十二·杜周杜许孟来尹李谯郤传第十二-杜微-2"></span>
五梁者，字德山，犍为南安人也，
<span class="c1">南安，见《杨洪传》。</span>
以儒学节操称。从议郎迁谏议大夫、五官中郎将。

## 周群

1. <span id="卷四十二·蜀书十二·杜周杜许孟来尹李谯郤传第十二-周群-1"></span>
周群字仲直，
<span class="c1">◎钱大昭曰：《季汉辅臣赞》作“字仲宣”。</span>
巴西阆中人也。
<span class="c1">巴西郡治阆中，见《魏志·武纪》建安二十年。</span>
父舒，字叔布，少学术于广汉杨厚，名亚董扶、任安。
<span class="c1">杨厚、董扶，均见《刘焉传》注。任安，见《秦宓传》注。</span>
数被征，终不诣。时人有问：“《春秋谶》曰‘代汉者当涂高’，此何谓也？”舒曰：“当涂高者，魏也。”
<span class="c1">◎范《书·公孙述传》：帝与述书曰：“‘代汉者当塗高’，君岂高之身邪？”◎《东观记》曰：光武与述书曰：“承赤者，黄也；姓当涂，其名高也。”◎《文选·景福殿〈赋〉》李注引《献帝纪》以为故白马令李云之言。当涂高，互见《魏志·文纪》延康元年注引禅代众事。</span>
乡党学者私传其语。群少受学于舒，专心候业。于庭中作小楼，家富多奴，常令奴更直于楼上视天灾，才见一气，即白群，群自上楼观之，不避晨夜。故凡有气候，无不见之者，是以所言多中。
<span class="c1">◎《拾遗记》卷八云：周群妙闲算术谶说。游岷山采药，见一白猿从绝峰而下，对群而立。群抽所佩书刀抗猿，猿化为一老翁，握中有玉版，长八寸，以授群。群问曰：“公是何年生？”答曰：“已衰迈也，忘其年月，犹忆轩辕时始学历数，风后、容成皆黄帝之史，就余授历数。至颛顼时考定日月星辰之运，尤多差异。及春秋时，有子韦、子野、裨灶之徒，权略虽验，未得其门。迩来世代兴亡，不复可记，因以相袭。至大汉时，有洛下闳，颇得其旨。”群服其言，更精勤算术，及考校年历之运，验于图纬，知蜀应灭。及明年，归命奔吴。皆云周群详阴阳之精妙也。蜀人谓之后圣。白猿之异，有似越人所记，而事皆迂诞，似是而非。</span>
州牧刘璋辟以为师友从事。
<span class="c1">师友从事，见《吴志·士燮传》。</span>
<span class="c1">◎《续汉书》曰：建安七年，越巂有男子化为女人，时群言哀帝时亦有此，将易代之祥也。
<span class="c2">《续汉志·五行志五》所载与此同，惟云“时周群上言”。按，此乃群自言占验，非上言也。</span>
至二十五年，献帝果封于山阳。十二年十月，有星孛于鹑尾，荆州分野，群以为荆州牧将死而失土。明年秋，刘表卒，曹公平荆州。十七年十二月，星孛于五诸侯，群以为西方专据土地者皆将失土。是时刘璋据益州，张鲁据汉中，韩遂据凉州，宋建据枹罕。明年冬，曹公遣偏将击凉州。十九年，获宋建，韩遂逃于羌中，被杀。其年秋，璋失益州。二十年秋，曹公攻汉中，张鲁降。</span>
先主定蜀，署儒林校尉。
<span class="c1">◎洪饴孙曰：儒林校尉，一人，蜀所置。</span>
先主欲与曹公争汉中，问群，群对曰：“当得其地，不得其民也。若出偏军，必不利，当戒慎之！”时州后部司马蜀郡张裕亦晓占候，而天才过群，
<span class="c1">裕字南和。</span>
谏先主曰：“不可争汉中，军必不利。”先主竟不用裕言，果得地而不得民也。
<span class="c1">◎或曰：曹操自至汉中引出张郃等诸军，未闻移其民也，群言“得地不得民”，妄甚。◎弼按：《魏志·杜袭传》“袭随太祖到汉中讨张鲁，太祖还，袭留督汉中军事，绥怀开导，百姓自乐出徙洛、邺者八万余口”，此为得地不得民之证。</span>
遣将军吴兰、雷铜等入武都，皆没不还，
<span class="c1">事见《魏志·武纪》建安二十三年。《先主传》作“雷同”。</span>
悉如群言。于是举群茂才。

2. <span id="卷四十二·蜀书十二·杜周杜许孟来尹李谯郤传第十二-周群-2"></span>
裕又私语人曰：“岁在庚子，天下当易代，刘氏祚尽矣。主公得益州，九年之后，寅卯之间当失之。”
<span class="c1">◎潘眉曰：先主以建安十九年得益州，至章武二年壬寅，凡九年。明年癸卯殂。故云“九年之后，寅卯之间当失之”，非谓失益州也。</span>
人密白其言。初，先主与刘璋会涪，时裕为璋从事，侍坐。其人饶须，先主嘲之曰：“昔吾居涿县，特多毛姓，东西南北皆诸毛也，涿令称曰‘诸毛绕涿居乎’！”裕即答曰：“昔有作上党潞长迁为涿令。涿令者，去官还家，时人与书，欲署‘潞’则失‘涿’，欲署‘涿’则失‘潞’，乃署曰‘潞涿君’。”先主无须，故裕以此及之。
<span class="c1">◎何焯曰：“及”字当作“反”。◎刘咸炘曰：此等嘲语，载之无谓，下开《晋书》之弊，孰谓承祚为简洁邪？</span>
先主尝衔其不逊，加忿其漏言，乃显裕谏争汉中不验，下狱，将诛之。诸葛亮表请其罪，先主答曰：“芳兰生门，不得不鉏。”裕遂弃市。
<span class="c1">◎或曰：昭烈以蜀方新造，恐其煽惑人心，俾无固志，诛之是也。裕知数而不知慎密之义，未闻道耳。善术者当以杜琼为法。</span>
后魏氏之立，先主之薨，皆如裕所刻。
<span class="c1">◎或曰：先主虽殂，益州未失，何得云“如裕所刻”乎？</span>
又晓相术，
<span class="c1">◎张裕善相，见《邓芝传》。◎或曰：先主英雄，曹操畏之，自有出群之表，张裕不识，焉得晓相术乎？</span>
每举镜视面，自知刑死，未尝不扑之于地也。

3. <span id="卷四十二·蜀书十二·杜周杜许孟来尹李谯郤传第十二-周群-3"></span>
群卒，子巨颇传其术。

## 杜琼

1. <span id="卷四十二·蜀书十二·杜周杜许孟来尹李谯郤传第十二-杜琼-1"></span>
杜琼字伯瑜，蜀郡成都人也。少受学于任安，精究安术。刘璋时辟为从事。先主定益州，领牧，以琼为议曹从事。
<span class="c1">琼列名劝进，见《先主传》。</span>
后主践阼，
<span class="c1">毛本“阼”作“祚”。</span>
拜谏议大夫，迁左中郎将、
<span class="c1">后主使琼持节赠诸葛亮武乡侯印绶，见《亮传》。</span>
大鸿胪、太常。为人静默少言，阖门自守，不与世事。蒋琬、费祎等皆器重之。虽学业入深，初不视天文有所论说。后进通儒谯周常问其意，琼答曰：“欲明此术甚难，须当身视，识其形色，不可信人也。晨夜苦剧，然后知之，复忧漏泄，不如不知，是以不复视也。”周因问曰：“昔周征君以为当涂高者魏也，其义何也？”琼答曰：“魏，阙名也，当涂而高，圣人取类而言耳。”又问周曰：“宁复有所怪邪？”周曰：“未达也。”琼又曰：“古者名官职不言曹；始自汉已来，名官尽言曹，吏言属曹，卒言侍曹，此殆天意也。”
<span class="c1">◎刘咸炘曰：蜀中内学本盛，周舒以当涂高为魏，其子群则又以黄气证西有天子，〖见《先主传》。〗谯周熟闻其绪言，故以汉数当亡而劝降。承祚师谯周，具载其谶语，直至常道将犹津津言周之谶。蜀之不能申大义者，以图谶也。</span>
琼年八十余，延熙十三年卒。著《韩诗章句》十余万言，不教诸子，内学无传业者。周缘琼言，乃触类而长之曰：“《春秋传》著晋穆侯名太子曰仇，弟曰成师。师服曰：‘异哉，君之名子也！嘉耦曰妃，怨耦曰仇，今君名太子曰仇，弟曰成师，始兆乱矣，兄其替乎？’其后果如服言。及汉灵帝名二子曰史侯、董侯，既立为帝，后皆免为诸侯，与师服言相似也。先主讳备，其训具也，后主讳禅，其训授也，如言刘已具矣，当授与人也；意者甚于穆侯、灵帝之名子。”
<span class="c1">◎何焯曰：君子好仇，岂怨耦之谓？师服已属附会，后人不必持此自喜为知微也。宋明帝之多讳，皆谯叟辈启之，何关治乱兴亡乎！◎钱振鍠曰：妖言惑众，其罪死；劝降，又其小者。</span>
后宦人黄皓弄权于内，景耀五年，宫中大树无故自折，周深忧之，无所与言，乃书柱曰：“众而大，期之会，具而授，若何复？”言曹者众也，魏者大也，众而大，天下其当会也。具而授，如何复有立者乎？蜀既亡，咸以周言为验。周曰：“此虽己所推寻，然有所因，由杜君之辞而广之耳，殊无神思独至之异也。”

## 许慈

1. <span id="卷四十二·蜀书十二·杜周杜许孟来尹李谯郤传第十二-许慈-1"></span>
许慈字仁笃，南阳人也。师事刘熙，
<span class="c1">◎《隋书·经籍志》：梁有《谥法》三卷，后汉安南太守刘熙注，亡。《释名》八卷，刘熙撰。◎《直（齐）〈斋〉书录解题》：《释名》八卷，汉征士北海刘熙成国撰，凡二十七篇。◎《四库提要》云：《释名》八卷，汉刘熙撰。熙字成国，北海人，其书二十篇。以同声相谐，推论称名辨物之意，中间颇伤于穿凿，然可因以考见古音。又去古未远，所释器物亦可因以推求古人制度之遗。又《后汉书·刘珍传》称珍撰《释名》五十篇，〖“五”当作“三”。〗其书名相同，姓又相同，然历代相传无引刘珍《释名》者，则珍书久佚，不得以此书当之也。◎毕沅《释名疏证·序》云：刘熙《释名》其自序云二十七篇。案《后汉书·文苑传》，刘珍字秋孙，一名宝，撰《释名》三十篇，以辨万物之称号。而韦曜、颜之推等皆云刘熙制《释名》。“熙”或作“熹”。案《三国·吴志·曜传》曜在狱中上辞有云“见刘熙所作《释名》，信多佳者。然物类众多，难得详究，故时有得失，而爵位之事，又有非是”云云，玩曜之语，则熙之书吴末乃始流布，是熙之去曜年代必当不远，一也。旧本题“安南太守刘熙撰”，近时校者以二汉无安南郡，或云当作南安，今考刘昭注《续汉书》称《三秦记》曰“中平五年，分汉阳置南安郡”，《元和郡县志》亦云汉灵帝立，是郡置已在汉末，二也。此书《释州国篇》有司州，案《魏志》又《晋书·地理志》魏以汉司隶所部河南、河东、河内、宏农并冀州之平阳，合五郡置司州，是建安以前无司州之名，三也。又云西海郡海在其西，据刘昭注则西海郡亦献帝建安末立，其时去魏受禅不远，四也。《释天》等篇于光武列宗之讳均不避，五也。以此而推，则熙为汉末或魏受禅以后之人无疑。又《自序》云“二十七篇”，而《文苑·刘珍传》云“三十篇”，篇目亦不甚县远，疑此书兆于刘珍，踵成于熙，至韦曜又补官职之缺也。其书参校方俗，考合古今，晰名物之殊，辨典礼之异，洵为《尔雅》、《说文》以后不可少之书。今分观其所释，亦时有与《尔雅》、《说文》诸书异者。◎明区大任《百越先贤志》云：刘熙字成国，交州人，先北海人也。博览多识，名重一时，荐辟不就，避地交州，人谓之征士。往来苍梧、南海，客授生徒数百人，著《谥法》三卷行于世。建安末卒于交州，崇山下有刘熙墓云。〖◎自注：据《交广春秋》、《文献通考》参修。〗◎又云：刘熙即名物以释义，推揆事原，致意精微，作《释名》二十七篇，自为之序。◎严可均曰：刘熙字成国，北海人，官位未详。《后汉·文苑·刘珍传》“撰《释名》三十篇”，盖别有一书，或珍创始而刘熙踵成之也。隋、唐志作刘熙撰，不书官位，今所见旧刻本或题安南太守，或题征士。《隋书》“《大戴礼》”注“梁有《谥法》三卷，后汉安南太守刘熙注”，则旧刻本亦有所据，然恐不确。唐调露元年始改交州总管府为安南都护府，前此交趾并无安南之称。近人或云当作“南安”，亦不确。南安本汉天水，东汉改为汉阳。《续志》“汉阳郡”注补引《秦州记》“中平二年，分置南安郡”，魏为广魏，晋为略阳，其地属凉州刺史部，而刘熙久居交州，陈寿言之再四，《蜀志·许慈传》“师事刘熙，建安中自交州入蜀”，《吴志·韦曜传》“见刘熙所作《释名》，信多佳者”，《程秉传》“避乱交州，与刘熙考论大义，遂博通《五经》”，《薛综传》“少避地交州，从刘熙学”。计熙在交州，值献帝初年，或先士燮为太守，殆未可知。然不当称安南。其为征士，亦不见于史，故皆不从。又案《后汉·光武十五王传》别有刘熙，建安十一年嗣琅邪王，《魏志·刘馥传》 “馥孙熙，嘉平六年嗣建成乡侯”，姓名偶同，非即其人也。◎又云：《世说·言语篇》注引伏滔《青楚人物论》以刘成国为青士有才德者。◎洪亮吉《晓读书斋初录》云：《释名》旧本题“安南太守刘熙撰”，考据家并云汉无安南郡，今考《晋书·循吏传》，鲁芝当魏时行安南太守，则旧本所言不误。◎姚振宗曰：按《湖广旧志》云“刘珍撰《释名》三十篇，以辨万物之称号，刘熙序之”，然考熙自序止二十七篇，亦绝不言前人有是作，岂今本刘熙非全文，佚其本末欤？序末有云“其于答难解惑，王父幼孙，朝夕侍问，以塞可谓之士，聊可省诸”，其语不甚明白。岂刘熙为刘珍之孙，幼时尝质问其义，后踵成其王父之书，如严氏所说欤？疑不能明也。◎弼按：刘珍为南阳蔡阳人，刘熙为北海人，毕、严二氏皆谓熙踵成珍书，殊无佐证。严氏谓南安属凉州，驳毕说之误，诚是。其历引《蜀志》、《吴志》谓刘熙之久居交州，实为信而有征。毕氏谓刘熙生汉、魏之际，其说亦是。安南太守疑为日南太守之误。日南属交州，或较南安为近是欤？◎宋翔凤《孟子刘注序》云：○《隋书·经籍志》：《孟子》七卷，刘熙注。○刘注不传，唐人注书时引刘说“南河”、“牛山”诸注，考其地形，并胜于赵。刘字成国，见《世说新语》。</span>
善郑氏学，治《易》、《尚书》、三《礼》、《毛诗》、《论语》。
<span class="c1">◎范《书·郑玄传》：玄字康成，北海高密人也。凡玄所注《周易》、《尚书》、《毛诗》、《仪礼》、《礼记》、《论语》、《孝经》、《尚书大传》，凡百余万言。◎《经典释文·叙录》云：郑玄注《易》、《尚书》、三《礼》、《论语》、《尚书大传》、《五经中候》，笺《毛诗》，作《毛诗谱》。◎钱大昕曰：三《礼》皆康成注，流传至今，乃《郑玄传》有《仪礼》、《礼记》而无《周礼》，此转写之脱漏。◎弼按：《经典释文》云郑注三《礼》，此传亦云许慈“善郑氏学，治三《礼》”，可证范《书》之误。◎何焯曰：郑氏《尚书注》今与《易》皆仅存于《正义》中。◎姚范曰：唐世《礼记》为大经，《诗》、《周礼》、《仪礼》为中经，《易》、《尚书》为小经。</span>
建安中，与许靖等俱自交州入蜀。时又有魏郡胡潜，字公兴，不知其所以在益土。潜虽学不沾洽，然卓荦强识，祖宗制度之仪，丧纪五服之数，皆指掌画地，举手可采。先主定蜀，承丧乱历纪，学业衰废，乃鸠合典籍，沙汰众学，慈、潜并为博士，
<span class="c1">冯本“博”作 “学”，误。传末“子勋，复为博士”，作“博”是。</span>
与孟光、来敏等典掌旧文。值庶事草创，动多疑议，慈、潜更相克伐，谤讟忿争，形于声色；书籍有无，不相通借，时寻楚挞，以相震攇。
<span class="c1">攇，虚晚反。
<span class="c2">◎姚范曰：攇，《广韵》轩上声，此作欢上声。◎周寿昌曰：○攇，虚偃切。○《博雅》：拟也。一曰手约物也。○《通雅》：震攇犹搴拏也。◎或曰：以学相商，竟至于此，士君子当慎其初念，无名心，无矜气。</span>
</span>
其矜己妒彼，乃至于此。先主愍其若斯，群僚大会，使倡家假为二子之容，效其讼阋之状，酒酣乐作，以为嬉戏，
<span class="c1">元本“戏”作“笑”。</span>
初以辞义相难，终以刀杖相屈，用感切之。
<span class="c1">◎钱振鍠曰：此事不惟为汉儒门户之终，且为后世梨园之始。</span>
潜先没，慈后主世稍迁至大长秋，卒。
<span class="c1">◎何焯曰：大长秋掌奉宣中宫命，西京或用士人，中兴常用宦者。今皆用通经之士为之，则可以修《周官》内宰之职。一隅之制，其善如此。</span>
<span class="c1">◎孙盛曰：蜀少人士，故慈、潜等并见载述。
<span class="c2">◎何焯曰：仁笃通大经四，小经三，即在中土亦乌可无述。</span>
</span>
子勋传其业，复为博士。

## 孟光

1. <span id="卷四十二·蜀书十二·杜周杜许孟来尹李谯郤传第十二-孟光-1"></span>
孟光字孝裕，河南洛阳人，汉太尉孟郁之族。
<span class="c1">◎梁章钜曰：《后汉书·灵帝纪》“太常河南孟戫”，即此人。“戫”古“郁”字。《说文》“戫戫乎文”，今《论语》亦作“郁”。◎钱大昕曰：按《成阳尧庙碑》“济阴太守河南匽师孟府君，讳郁，字敬达，治《尚书经》，历典六郡，威教若神”，即其人也。“戫”与“郁”同。碑立于永康元年，至熹平六年相距十年矣。注云“字叔达”，而碑云“敬达”，“叔”、“敬”二文相似，碑已亡失，莫能决其然否。◎何焯曰：○《蜀志·孟光传》注引《续汉书》云：郁，中常侍孟贲之弟。◎惠栋曰：案，“郁”当作“戫”。郁字敬达，河南偃师人，桓帝永嘉初为济阴太守，见《隶释》。《蜀志》误以“郁”为“戫”也。◎侯康曰：《后汉书考异》及《补表》皆以孟戫、孟郁为一人，惠氏分之是也。《蜀志·孟光传》“河南洛阳人，汉太尉孟郁之族”，若《济阴太守碑》，则偃师人，是县不同也。章怀注“戫字叔达”，《济阴太守碑》“字敬达”，是字不同也。“戫”、“郁”虽可相通，而实分二字，故《说文》两收之，是名不同也。《蜀志》之误无疑。今案，袁《纪》孟戫之戫即皆作郁，则援《说文》为之分辨，终是不确。盖后汉实有两孟郁，《蜀志·孟光传》所引本即《后汉书·灵帝纪》之孟戫，《三国志》注所称中常侍孟贲之弟也。明年戫罢，太常常山张显继为太尉，显亦即中常侍张奉之弟，宦族方盛，事同一辙。《蜀志》初不误，至《济阴太守碑》立于桓帝永康元年，碑中明言“讳郁”，则前卒已久，抑无为太尉之事，固与范《书》、陈《志》皆不相涉，自别为一人。◎弼按：侯说详明，分辨极是。竹汀素称精审，此亦偶误，然亦有莫决然否之语，亦怀疑之词也。</span>
<span class="c1">◎《续汉书》云：郁，中常侍孟贲之弟。</span>
灵帝末为讲部吏。献帝迁都长安，遂逃入蜀，刘焉父子待以客礼。博物识古，无书不览，尤锐意三史，长于汉家旧典。
<span class="c1">◎沈家本曰：此文称“长于汉家旧典”，则所谓三史者，皆属汉史，惟《后汉书》并魏、晋以后人所作，必不在三史之数，岂马、班之外兼数《东观汉记》欤？</span>
好《公羊春秋》而讥呵《左氏》，每与来敏争此二义，光常譊譊讙咋。
<span class="c1">譊，音奴交反。讙，音休袁反。咋，音徂格反。</span>
先主定益州，拜为议郎，与许慈等并掌制度。后主践阼，为符节令、屯骑校尉、长乐少府，迁大司农。
<span class="c1">◎潘眉曰：太后三卿，卫尉、少府、太仆。后主皇太后称长乐宫，此长乐少府，其一卿也。魏制在同名卿下，群臣奏永宁宫，永宁卫尉、太仆署名在卫尉、太仆后。蜀制在同名卿上，与汉中兴制同，故光由长乐少府迁大司农。</span>
延熙九年秋，大赦，光于众中责大将军费祎曰：“夫赦者，偏枯之物，
<span class="c1">◎胡三省曰：木之一边硕茂，一边焦槁者，谓之偏枯。赦者，赦有罪也，有罪者赦，则奸恶之人抵法而获免于罪，良善之人受抑而不获伸，故谓之偏枯之物。</span>
非明世所宜有也。衰弊穷极，必不得已，然后乃可权而行之耳。今主上仁贤，百僚称职，有何旦夕之危，倒悬之急，而数施非常之恩，以惠奸宄之恶乎？又鹰隼始击，而更原宥有罪，上犯天时，
<span class="c1">◎或曰：此非赦时，盖秋正用刑也。</span>
下违人理。老夫耄朽，不达治体，窃谓斯法难以经久，岂具瞻之高美，
<span class="c1">◎《诗·小雅·节南山之章》：赫赫师尹，民具尔瞻。◎《毛传》云：具，俱。瞻，视也。◎郑《笺》云：言天下之民俱视女之所为也。</span>
所望于明德哉！”祎但顾谢踧踖而已。
<span class="c1">◎《论语》：君在，踧踖如也。◎何晏《集解》：马曰踧踖，恭敬之貌。</span>
光之指摘痛痒，多如是类，故执政重臣，心不能悦，爵位不登；每直言无所回避，为代所嫌。
<span class="c1">◎或曰：承祚不应以世为代，盖承唐人写本未及改正耳。</span>
太常广汉镡承、
<span class="c1">◎《华阳国志》曰：承字公文，历郡守少府。
<span class="c2">◎《华阳国志》赞云：优游容与，特进太常。◎又云：承，郪人也。时费、姜秉政，孟光、来敏皆栖迟，承以和独立，特进之也。</span>
</span>
光禄勋河东裴儁等，年资皆在光后，而登据上列，处光之右，盖以此也。
<span class="c1">◎傅畅《裴氏家记》曰：
<span class="c2">◎沈家本曰：○是书隋、唐志不著录。《隋志》别有《裴氏家传》四卷，裴松之撰。二唐志作“《家记》三卷”。○《梁书·裴子野传》：子野续《裴氏家传》三卷。</span>
儁字奉先，魏尚书令潜弟也。儁姊夫为蜀中长史，儁送之，时年十余岁，遂遭汉末大乱，不复得还。既长知名，为蜀所推重也。子越，字令绪，为蜀督军。蜀破，迁还洛阳，拜议郎。</span>

2. <span id="卷四十二·蜀书十二·杜周杜许孟来尹李谯郤传第十二-孟光-2"></span>
后进文士秘书郎郤正数从光谘访，
<span class="c1">◎胡三省曰：东汉以马融为秘书郎，诣东观典校书，秘书郎盖自融始。</span>
光问正太子所习读并其情性好尚，正答曰：“奉亲虔恭，夙夜匪懈，有古世子之风；接待群僚，举动出于仁恕。”光曰：“如君所道，皆家户所有耳；
<span class="c1">◎胡三省曰：谓其才行不逾中人也。</span>
吾今所问，欲知其权略智调何如也。”
<span class="c1">《通鉴》“调”作“谋”，下同。</span>
正曰：“世子之道，在于承志竭欢，
<span class="c1">◎胡三省曰：承志，谓承君父之志。竭欢，谓左右就养，承顺颜色，以尽亲之欢。</span>
既不得妄有所施为，且智调藏于胸怀，权略应时而发，此之有无，焉可豫设也？”
<span class="c1">《通鉴》“设”作“知”。</span>
光解正慎宜，
<span class="c1">◎官本《考证》曰：宜，疑作“密”。◎胡三省曰：慎宜者，谨言语，择其所宜言乃言也。◎周寿昌曰：从“慎”字断句，言光解郤正之慎，下云“宜不为放谈”，言职分宜尔也。</span>
不为放谈，乃曰：“吾好直言，无所回避，每弹射利病，为世人所讥嫌；疑省君意
<span class="c1">◎李慈铭曰：“疑”字似衍，以“嫌疑”二字习见而误。</span>
亦不甚好吾言，然语有次。今天下未定，智意为先，智意虽有自然，然不可力强致也。
<span class="c1">◎李光地曰：“可”下有“不”字。◎李慈铭曰：不，疑作“亦”。</span>
此储君读书，
<span class="c1">◎官本《考证》曰：储君，监本作“诸君”，误。</span>
宁当效吾等竭力博识以待访问，如博士探策讲试以求爵位邪！
<span class="c1">◎胡三省曰：按《汉书音义》，作简策难问，例置案上，在试者意投射取而答之，谓之射策，即探策也。若录政化得失，显而问之，谓之对策。</span>
当务其急者。”正深谓光言为然。后光坐事免官，年九十余卒。

## 来敏

1. <span id="卷四十二·蜀书十二·杜周杜许孟来尹李谯郤传第十二-来敏-1"></span>
来敏
<span class="c1">◎《世系》云：来氏出自子姓，商之支孙，食采于郲，因以为氏。其后避难去邑，秦末徙新野。</span>
字敬达，义阳新野人，
<span class="c1">义阳郡，见《魏志·明纪》景初元年。新野，见《魏志·武纪》建安十三年。</span>
来歙之后也。
<span class="c1">◎范《书·来歙传》：歙字君叔，南阳新野人。父仲，娶光武祖姑，生歙。歙后攻公孙述，为刺客所害。◎沈家本曰：案范《书·歙传》，艳为歙之来孙，则敏乃歙之晜孙。</span>
父艳，为汉司空。
<span class="c1">◎范《书·灵帝纪》：建宁四年四月，太常来艳为司空，寻免，光和元年复拜，寻卒。◎章怀注：艳字季德，南阳新野人。</span>
<span class="c1">◎华峤《后汉书》曰：艳好学下士，开馆养徒众。少历显位，灵帝时位至司空。</span>
汉末大乱，敏随姊夫奔荆州，姊夫黄琬是刘璋祖母之侄，
<span class="c1">◎钱大昕曰：此又一黄琬。◎李慈铭曰：黄琬死于董卓之乱，无奔荆州事。上句“姊夫”，“夫”字涉下句而衍。◎弼按：李说是，下文“敏遂与姊入蜀”可证。钱说误。</span>
故璋遣迎琬妻，敏遂俱与姊入蜀，常为璋宾客。涉猎书籍，善《左氏春秋》，尤精于《仓》、《雅》训诂，
<span class="c1">◎潘眉曰：同时为《仓》、《雅》之学者，有魏博士张揖《埤仓》、《广雅》。来敏学失传。◎弼按：《三苍》，详见《魏志·武纪》建安五年注。◎侯康曰：《水经注·二十七》、又《三十三》并引来敏《本蜀论》。据此两条，则是地记之书，《寰宇记》“益州”条下亦引之。</span>
好是正文字。先主定益州，署敏典学校尉，
<span class="c1">◎洪饴孙曰：典学校尉，一人，蜀所置。</span>
及立太子，以为家令。后主践阼，
<span class="c1">毛本“阼“作“祚”。</span>
为虎贲中郎将。丞相亮住汉中，请为军祭酒、辅军将军，
<span class="c1">◎洪饴孙曰：辅军将军，一人，蜀所置。</span>
坐事去职。
<span class="c1">◎何焯曰：请敏军职而以董允领宿卫，此杨洪劝留向朗之意，故敏言夺我荣资也。</span>
<span class="c1">◎《亮集》有教曰：“将军来敏对上官显言‘新人有何功德而夺我荣资与之邪？诸人共憎我，何故如是？’敏年老狂悖，生此怨言。昔成都初定，议者以为来敏乱群，
<span class="c2">◎姚范曰：○《宋书》：王微与江湛书云：“诸葛孔明云：‘来敏乱群，过于孔文举。’”</span>
先帝以新定之际，故遂含容，无所礼用。后刘子初选以为太子家令，先帝不悦而不忍拒也。后主即位，
<span class="c2">◎周寿昌曰：“后主”二字恐误。观教中称“先帝”，不称“先主”，可见。又案《姜维传》诸葛与张裔、蒋琬书有云“当遣诣宫觐主上”，不称“后主”也。◎沈家本曰：“主”下疑夺“上”字。</span>
吾闇于知人，遂复擢为将军祭酒，违议者之审见，背先帝所疏外，自谓能以敦厉薄俗，帅之以义。今既不能，表退职，使闭门思愆。”
<span class="c2">◎蒋超伯《南滣楛语》卷一曰：来敏家世三公，长于文学，传称其尤精《仓》、《雅》，善《左氏春秋》，为当时宿学士，即或言语不节，何至曰为狂悖？偏哉亮也！所以亮卒而李邈上书，诋为身仗强兵狼顾虎视也。其后敏与孟光寿俱近百，当干戈俶扰之际，而成都二老九十不衰，可云人瑞矣。◎弼按：诸葛卒后，来敏复坐过黜，前后数贬，此不能责葛公之偏也。蒋说失之。</span>
</span>
亮卒后，还成都为大长秋，
<span class="c1">◎潘眉曰：大长秋，皇后卿，后汉用宦者为之，蜀选用士人，变汉制。</span>
又免，后累迁为光禄大夫，
<span class="c1">敏为光禄大夫，与费祎对奕，见《祎传》。</span>
复坐过黜。前后数贬削，皆以语言不节，举动违常也。时孟光亦以枢机不慎，议论干时，然犹愈于敏，俱以其耆宿学士见礼于世。而敏荆楚名族，东宫旧臣，特加优待，是故废而复起。后以敏为执慎将军，
<span class="c1">◎洪饴孙曰：执慎将军，一人，蜀所置。◎周寿昌曰：执慎将军因时立名，非官号也。前汉初有慎将，见《功臣表》。</span>
欲令以官重自警戒也。年九十七，景耀中卒。子忠，亦博览经学，有敏风，与尚书向充等
<span class="c1">向充，见《向朗传》。</span>
并能协赞大将军姜维。维善之，以为参军。

## 尹默

1. <span id="卷四十二·蜀书十二·杜周杜许孟来尹李谯郤传第十二-尹默-1"></span>
尹默字思潜，梓潼涪人也。
<span class="c1">梓潼郡，见《后主传》建兴九年。涪，见《刘璋传》。</span>
益部多贵今文而不崇章句，
<span class="c1">◎范《书·桓谭传》：谭遍习五经，习诂训大义，不为章句，尤好古学。◎章怀注：○《说文》曰：诂训，古言也。章句，谓离章辨句，委曲枝派也。◎沈钦韩曰：贾逵为古学，而教授仍用今文，盖利禄之徒非是则莫肯来学。终汉之世，兼通五经古学者，惟贾、马、郑三君耳。</span>
默知其不博，乃远游荆州，从司马德操、宋仲子等受古学。
<span class="c1">司马德操，见《诸葛亮传》。宋仲子，见《魏志·刘表传》、《王肃传》。</span>
皆通诸经史，又专精于《左氏春秋》，自刘歆条例，郑众、贾逵父子、陈元方、服虔注说，咸略诵述，不复按本。
<span class="c1">◎《汉书·刘向传》：向字子政，本名更生。少子歆，最知名。歆字子骏。歆校秘书，见古文《春秋左氏传》，大好之。初《左氏传》多古字古言，学者传训故而已，及歆治《左氏》，引传文以解经，转相发明，由是章句义理备焉。歆以为左丘明好恶与圣人同，亲见夫子，而公羊、谷梁在七十子后，传闻之与亲见之其详略不同，歆数以难向，向不能非间也。歆欲建立《左氏春秋》列于学官，哀帝令歆与五经博士讲论其议，诸博士或不肯置对。歆因移书太常博士责让之。◎范《书·郑兴传》：兴字少赣，河南开封人。少学《公羊春秋》，晚善《左氏传》。将门人从刘歆讲正大义，歆美兴才，使撰条例章句训诂。兴好古学，尤明《左氏》、《周官》，世言《左氏》者多祖于兴，而贾逵自传其父业，故有郑、贾之学。兴子众。众字仲师，年十二从父受《左氏春秋》，作《春秋难记条例》，其后受诏作《春秋删》十九篇。◎又《贾逵传》：逵字景伯，扶风平陵人。父徽，从刘歆受《左氏春秋》，作《左氏条例》二十一篇。逵悉传父业，弱冠能诵《左氏传》及五经本文，虽为古学，兼通五家《谷梁》之说。尤明《左氏传》、《国语》，为之《解诂》五十一篇。◎又《陈元传》：元字长孙，苍梧广信人。父钦，习《左氏春秋》，事黎阳贾护，与刘歆同时而别自名家。元少传父业，为之训诂。建武初，元与桓谭、杜林、郑兴俱为学者所宗。时议欲立《左氏传》博士，范升奏以为《左氏》浅末，不宜立。元上书争之。帝卒立《左氏》学，太常选博士四人，元为第一。◎又《儒林传·服虔传》：虔字子慎，河南荧阳人。作《春秋左氏传解》，行之至今。◎何焯曰：陈元方，衍“方”字。◎陈浩、潘眉说同。◎弼按：“父子”二字似应在“陈元”下，缘郑众、贾逵、陈元皆父子治《左氏传》也。◎俞正燮曰：不复案本，言能背诵也。</span>
先主定益州，领牧，以为劝学从事，
<span class="c1">默列名劝进，见《先主传》。</span>
及立太子，以默为仆射，
<span class="c1">◎赵一清曰：○《续汉书·百官志》：太子仆，一人，千石。○注曰：主车马，职如太仆。○此“射”字似衍文。《谯周传》云“后主立太子，以周为仆”是也。《李譔传》“迁为仆射”，“射”字亦羡文。</span>
以《左氏传》授后主。后主践阼，
<span class="c1">毛本“阼”作“祚”。</span>
拜谏议大夫。丞相亮住汉中，请为军祭酒。亮卒，还成都，拜太中大夫，卒。子宗传其业，为博士。
<span class="c1">◎宋仲子后在魏。◎《魏略》曰：其子与魏讽谋反，伏诛。魏太子答王朗书曰：“昔石厚与州吁游，父碏知其与乱；
<span class="c2">◎《左传·隐公三年》：卫公子州吁，嬖人之子也，有宠而好兵，卫庄公弗禁，石碏谏，弗听。碏子厚与州吁游，禁之，不可。桓公立，乃老。四年春，卫州吁弑桓公而立。九月，卫人使杀州吁于濮。石碏使杀石厚于陈。君子曰：石碏，纯臣也。恶州吁而厚与焉。大义灭亲，其是之谓乎！</span>
韩子昵田苏，穆子知其好仁：
<span class="c2">◎《左传·襄公七年》：晋韩献子告老，穆子有废疾，将立之。辞曰：“无忌不才，让其可乎？请立起也。与田苏游，而曰好仁。立之，不亦可乎？”◎杜注：穆子名无忌，韩厥长子也。起，无忌弟宣子也。田苏，晋贤人也。苏言起好仁。</span>
故君子游必有方，居必就士，诚有以也。嗟乎！宋忠无石子先识之明，老罹此祸。今虽欲愿行灭亲之诛，立纯臣之节，尚可得邪！”</span>

## 李譔

1. <span id="卷四十二·蜀书十二·杜周杜许孟来尹李谯郤传第十二-李譔-1"></span>
李譔字钦仲，梓潼涪人也。
<span class="c1">◎《经典释文·叙录》云：梓潼李仲钦著《左氏指归》。◎此作“字钦仲”，与《华阳国志》同。</span>
父仁，字德贤，与同县尹默俱游荆州，从司马徽、宋忠等学。
<span class="c1">◎《华阳国志·梓潼士女赞》云：章武之兴，亦迪才伦。德贤好古，澹心艺文。◎仁受古学，以修文自终也。◎何焯曰：司马二人于前传称字，于此传称名，似疏。◎钱大昕曰：一称名，一称字，虽文可互见，要为体例未一，且不免重出之病。</span>
譔具传其业，又从默讲论义理、五经、诸子，无不该览，加博好技艺，算术、卜数、医药、弓弩、机械之巧，皆致思焉。始为州书佐、尚书令史。延熙元年，后主立太子，以譔为庶子，迁为仆射。
<span class="c1">“射”字疑衍，见《尹默传》。</span>
转中散大夫、右中郎将，犹侍太子。太子爱其多知，甚悦之。然体轻脱，好戏啁，故世不能重也。著古文《易》、《尚书》、《毛诗》、三《礼》、《左氏传》、《太玄指归》，皆依准贾、马，异于郑玄。与王氏殊隔，初不见其所述，而意归多同。
<span class="c1">◎或曰：王肃名著，李譔不传，譔位微而肃显也。◎俞正燮《癸巳存稿》卷十四云：魏王肃字子雍、何晏字平叔、王弼字辅嗣，晋皇甫谧字士安，唐啖助字叔佐、赵匡字伯循、陆质字伯仲，宋孙复字明复、王安石字介甫。此九人蔑弃典文，幽沈仁义，游辞浮说，波荡后生，使《易》、《书》、《礼》、《春秋》、《论语》旧说尽乱。王肃最为精悍，兼采马融、贾逵之与郑异者罗织之。时属李譔亦依准贾、马，与王氏殊隔，而意归多同。</span>
景耀中卒。

2. <span id="卷四十二·蜀书十二·杜周杜许孟来尹李谯郤传第十二-李譔-2"></span>
时又有汉中陈术，字申伯，亦博学多闻，著《释问》七篇、《益部耆旧传》及《志》，
<span class="c1">陈术《益州耆旧传》，亦见《刘焉传》注引陈寿《益部耆旧传》。</span>
位历三郡太守。
<span class="c1">◎《华阳国志》云：陈术字申伯，作《耆旧传》，失其行事，历新城、魏兴、上庸三郡太守。</span>

## 谯周

1. <span id="卷四十二·蜀书十二·杜周杜许孟来尹李谯郤传第十二-谯周-1"></span>
谯周字允南，巴西西充国人也。
<span class="c1">◎《郡国志》：巴郡充国，永元二年分阆中置。◎《宋书·州郡志》云：巴西太守，西允国令。◎《汉书·地理志》巴郡有充国县，《续汉郡国志》和帝永元二年分阆中立充国县，二志不同。《晋太康地志》有西、南二充国，属巴西。◎王先谦曰：○后汉初省入阆中，和帝复置，三国蜀改曰西充国，属巴西郡。○《一统志》：故城今四川保宁府南部县西北。◎沈钦韩曰：《晋志》巴西郡有西充国、南充国二县。案《续志》注《巴记》曰“初平四年，复分为南充国县”，言南，则旧充国即西矣，是季汉本有西充国也。《太平寰宇记》果州西充县亦云取得汉西充县为名，而唐以来地志但叙武德四年析南充置西充，了不及汉、晋本有此县矣。◎赵一清曰：今据此传，蜀汉已有西充国之名，不始于晋。杨戏《辅臣赞》“李福”注云“为西充国长”，《张嶷传》云“巴郡南充国人”，此二县分立之确证也。</span>
父，
<span class="c1">◎何焯云： ，宋本作“ ”。</span>
字荣始，治《尚书》，兼通诸经及图、纬。州郡辟请，皆不应，州就假师友从事。周幼孤，与母兄同居。既长，耽古笃学，家贫未尝问产业，诵读典籍，欣然独笑，以忘寝食。研精六经，尤善书札。颇晓天文，而不以留意；诸子文章非心所存，不悉遍视也。身长八尺，体貌素朴，性推诚不饰，无造次辩论之才，然潜识内敏。

2. <span id="卷四十二·蜀书十二·杜周杜许孟来尹李谯郤传第十二-谯周-2"></span>
建兴中，丞相亮领益州牧，命周为劝学从事。
<span class="c1">周列名劝进，见《先主传》，顾亭林驳之。</span>
<span class="c1">◎《蜀记》曰：周初见亮，左右皆笑。既出，有司请推笑者，亮曰：“孤尚不能忍，况左右乎！”
<span class="c2">◎周寿昌曰：诸葛丞相必不肯自称孤，此“孤”字疑误。◎弼按：公、孤之称自古有之。三公、三孤，见《尚书·周官篇》。</span>
</span>
亮卒于敌庭，
<span class="c1">◎周寿昌曰：诸葛卒于营中，不过临敌之时，不能谓之敌庭也。观后《张嶷传》注“致身敌庭”云云，卒以临敌殒身，可知敌庭是死敌也。</span>
周在家闻问，即便奔赴，寻有诏书禁断，惟周以速行得达。大将军蒋琬领刺史，徙为典学从事，
<span class="c1">◎胡三省曰：典学从事，典学校及部诸郡文学掾。汉诸州刺史有孝经师主监试经；月令师主时节祭祀。魏晋合其职为典学从事。</span>
总州之学者。

3. <span id="卷四十二·蜀书十二·杜周杜许孟来尹李谯郤传第十二-谯周-3"></span>
后主立太子，以周为仆，转家令。时后主颇出游观，增广声乐。
<span class="c1">◎何焯曰：延熙元年，立子璿为皇太子，至八年冬，蒋琬始卒。然则自琬之存，后主已荒纵矣。故传于建兴十四年 “至湔看汶水，旬日而还”，识其不恤国事，盤游无度，自此始也。伤大臣不能正书以示讥，后不书者，不可谏则不足讥也。</span>
周上疏谏曰：“昔王莽之败，豪杰并起，跨州据郡，欲弄神器，于是贤才智士思望所归，未必以其势之广狭，惟其德之薄厚也。
<span class="c1">《通鉴》“狭”作“陿”， “薄厚”作“厚薄”。</span>
是故于时更始、公孙述及诸有大众者多已广大，然莫不快情恣欲，怠于为善，游猎饮食，不恤民物。世祖初入河北，冯异等劝之曰：‘当行人所不能为。’遂务理冤狱，节俭饮食，动遵法度，故北州歌叹，声布四远。
<span class="c1">◎范《书·冯异传》：异进说曰：“更始诸将纵横暴虐，所至虏掠，百姓失望，无所依载。今公专命方面，施行恩德。夫有桀、纣之乱，乃见汤、武之功；人久饥渴，易为充饱。宜亟分遣官属，循行郡县，理冤结，布惠泽。”光武纳之。</span>
于是邓禹自南阳追之，吴汉、寇恂未识世祖，遥闻德行，遂以权计举渔阳、上谷突骑迎于广阿。
<span class="c1">◎范《书·寇恂传》：上谷太守耿况遣恂到渔阳结谋彭宠，恂遂与况子弇等俱南及光武于广阿。◎《汉书》：钜鹿郡广阿。◎《续志》：后汉省。◎光武初拔广阿，登城楼与邓禹披舆地图，其时尚有此县。高诱以钜鹿泽为即广阿泽，知后广阿并入钜鹿矣。◎《一统志》：广阿故城，今直隶赵州隆平县东十二里旧城村。</span>
其余望风慕德者邳肜、耿纯、刘植之徒，至于舆病赍棺，繦负而至者，不可胜数，
<span class="c1">◎局本“繦”作“襁”。◎范《书·邳彤传》：彤闻世祖自蓟还，失军，欲至信都，乃选精骑二千余匹，缘路迎世祖军。◎又《耿纯传》：纯谒见世祖，求自结纳。老病者皆载木自随，奉迎于育。◎又《刘植传》：植闻世祖从蓟还，乃开门迎。</span>
故能以弱为强，屠王郎，吞铜马，折赤眉而成帝业也。及在洛阳，尝欲小出，车驾已御，銚期谏曰：‘天下未宁，臣诚不愿陛下细行数出。’即时还车。
<span class="c1">◎范《书·铫期传》：帝尝轻与期门近出，期顿首车前曰：“臣闻古今之戒，变生不意，诚不愿陛下微行数出。”帝为之回舆而还。</span>
及征隗嚣，颍川盗起，世祖还洛阳，但遣寇恂往，恂曰：‘颍川以陛下远征，故奸猾起叛，未知陛下还，恐不时降；陛下自临，颍川贼必即降。’遂至颍川，竟如恂言。
<span class="c1">◎范《书·寇恂传》：颍川盗贼群起，帝谓恂曰：“颍川迫近京师，当以时定。惟念独卿能平之耳。”恂对曰：“颍川剽轻，闻陛下远踰阻险，有事陇、蜀，故狂狡乘间相诖误耳。如闻乘舆南向，贼必惶怖归死。臣愿执锐前驱。”即日车驾南征，恂从至颍川，盗贼悉降。</span>
故非急务，欲小出不敢，至于急务，欲自安不为，故帝者之欲善也如此！故传曰‘百姓不徒附’，诚以德先之也。今汉遭厄运，天下三分，雄哲之士思望之时也。
<span class="c1">◎胡三省曰：言思望贤主混一。</span>
陛下天姿至孝，丧踰三年，言及陨涕，虽曾、闵不过也。敬贤任才，使之尽力，有踰成、康。故国内和一，大小戮力，臣所不能陈。然臣不胜大愿，愿复广人所不能者。夫輓大重者，其用力苦不众，拔大艰者，其善术苦不广，且承事宗庙者，非徒求福祐，所以率民尊上也。至于四时之祀，或有不临，池苑之观，或有仍出，臣之愚滞，私不自安。夫忧责在身者，不暇尽乐，先帝之志，堂构未成，
<span class="c1">◎《尚书·大诰》曰：若考作室，既底法，厥子乃弗肯堂，矧肯构。</span>
诚非尽乐之时。愿省减乐官、后宫所增造，但奉修先帝所施，下为子孙节俭之教。”徙为中散大夫，
<span class="c1">◎胡三省曰：○《续汉志》曰：中散大夫，秩六百石。《汉官》曰：秩比二千石。○胡广曰：光禄大夫本为中大夫，武帝元狩五年置谏议大夫为光禄大夫。世祖中兴以为谏议大夫，又有太中、中散大夫，此四等于古者为天子之下大夫，视列国之上卿。</span>
犹侍太子。

4. <span id="卷四十二·蜀书十二·杜周杜许孟来尹李谯郤传第十二-谯周-4"></span>
于时军旅数出，百姓彫瘁，周与尚书令陈祗论其利害，退而书之，谓之《仇国论》。其辞曰：“因馀之国小，而肇建之国大，并争于世而为仇敌。因馀之国有高贤卿者，问于伏愚子曰：‘今国事未定，上下劳心，往古之事，能以弱胜强者，其术何如？’伏愚子曰：‘吾闻之，处大无患者恒多慢，处小有忧者恒思善；多慢则生乱，思善则生治，理之常也。故周人养民，
<span class="c1">◎官本《考证》曰：宋本“人”作“文”。◎弼按：以下文“可为文王”之语证之，作“文”为是。</span>
以少取多，勾践恤众，以弱毙强，此其术也。’
<span class="c1">◎胡三省曰：文王治岐，由方百里起，三分天下有其二，所谓以少取多也。句践归越，吊死问疾，十年生聚，十年教训，以弱越毙强吴。</span>
贤卿曰：‘曩者项强汉弱，相与战争，无日宁息，然项羽与汉约分鸿沟为界，各欲归息民；张良以为民志既定，则难动也，寻帅追羽，终毙项氏，岂必由文王之事乎？肇建之国方有疾疢，我因其隙，陷其边陲，觊增其疾而毙之也。’伏愚子曰：‘当殷、周之际，王侯世尊，
<span class="c1">◎胡三省曰：言世世居尊位也。</span>
君臣久固，民习所专；
<span class="c1">◎胡三省曰：民习见君臣之分明，故专于戴上。</span>
深根者难拔，据固者难迁。当此之时，虽汉祖安能杖剑鞭马而取天下乎？当秦罢侯置守之后，
<span class="c1">◎官本《考证》曰：宋本“当”作“及”。◎胡三省曰：谓罢列国诸侯，分置三十六郡，郡置守也。</span>
民疲秦役，天下土崩，或岁改主，或月易公，鸟惊兽骇，莫知所从，于是豪强并争，虎裂狼分，疾搏者获多，迟后者见吞。今我与肇建皆传国易世矣，既非秦末鼎沸之时，实有六国并据之势，故可为文王，难为汉祖。夫民疲劳则骚扰之兆生，上慢下暴则瓦解之形起。谚曰：“射幸数跌，不如审发。”
<span class="c1">◎胡三省曰：跌，差也。射数差而不中，不如审而后发也。○《书》曰：若虞机张，往省括于度则释。</span>
是故智者不为小利移目，不为意似改步，
<span class="c1">◎孔颖达曰：举足谓之步。</span>
时可而后动，数合而后举，故汤、武之师不再战而克，
<span class="c1">◎胡三省曰：汤伐桀，鸣条一战而革夏命；武王伐纣，一戎衣而天下大定。</span>
诚重民劳而度时审也。如遂极武黩征，
<span class="c1">◎胡三省曰：征伐不欲数，数则黩。</span>
土崩势生，不幸遇难，虽有智者将不能谋之矣。
<span class="c1">◎胡三省曰：姜维以数战亡蜀，卒如谯周之言。</span>
若乃奇变纵横，出入无间，冲波截辙，超谷越山，不由舟楫而济盟津者，我愚子也，实所不及。’”

5. <span id="卷四十二·蜀书十二·杜周杜许孟来尹李谯郤传第十二-谯周-5"></span>
后迁光禄大夫，位亚九列。周虽不与政事，以儒行见礼，时访大议，辄据经以对，而后生好事者亦咨问所疑焉。

6. <span id="卷四十二·蜀书十二·杜周杜许孟来尹李谯郤传第十二-谯周-6"></span>
景耀六年冬，魏大将军邓艾克江由，
<span class="c1">“军”字疑衍。“由”当作“油”。江由，今四川龙安府江由县城东，见《邓艾传》。</span>
长驱而前。而蜀本谓敌不便至，不作城守调度，及闻艾已入阴平，
<span class="c1">◎阴平，今甘肃階州文县治，见《邓艾传》。◎何焯曰：黄崇云“速行拒险，无令敌得入平地”，后人误加“阴”字。</span>
百姓扰扰，皆迸山野，
<span class="c1">《通鉴》“野”作“泽”。</span>
不可禁制。后主使群臣会议，计无所出。或以为蜀之与吴，本为和国，宜可奔吴；或以为南中七郡，
<span class="c1">◎胡三省曰：南中七郡，越嶲、朱提、牂柯、云南、兴古、建宁、永昌也。</span>
阻险斗绝，易以自守，宜可奔南。惟周以为：“自古已来，无寄他国为天子者也，今若入吴，固当臣服。
<span class="c1">《通鉴》“固”作“亦”。</span>
且政理不殊，则大能吞小，此数之自然也。由此言之，则魏能并吴，吴不能并魏，明矣。等为小称臣，孰与为大，
<span class="c1">《通鉴》作“等为称臣，为小孰与为大”。</span>
再辱之耻，何与一辱？
<span class="c1">◎胡三省曰：谓今降魏，一辱而已；若奔吴称臣，是一辱矣，与吴俱亡，又将臣服于魏，是为再辱。</span>
且若欲奔南，则当早为之计，然后可果；
<span class="c1">◎胡三省曰：果，决也，克也。</span>
今大敌以近，祸败将及，群小之心，无一可保，恐发足之日，其变不测，何至南之有乎！”
<span class="c1">◎胡三省曰：谓众心已离，既行之后，中道溃散，必不能至南中。</span>
群臣或难周曰：“今艾以不远，恐不受降，如之何？”周曰：“方今东吴未宾，事势不得不受之，受之之后，不得不礼。
<span class="c1">《通鉴》作“事势不得不受，受之不得不礼”。</span>
若陛下降魏，魏不裂土以封陛下者，周请身诣京都，
<span class="c1">◎胡三省曰：京都，谓洛阳，魏都。晋景王讳师，晋人避之，率谓京师为京都。蜀方议降，谯周已为晋人讳矣，吁！</span>
以古义争之。”众人无以易周之理。

7. <span id="卷四十二·蜀书十二·杜周杜许孟来尹李谯郤传第十二-谯周-7"></span>
后主犹疑于入南，周上疏曰：“或说陛下以北兵深入，有欲適南之计，臣愚以为不安。何者？南方远夷之地，平常无所供为，
<span class="c1">◎胡三省曰：言其民既不出租税以供上用，又不出力为上有所施为。</span>
犹数反叛，自丞相亮南征，兵势偪之，穷乃幸从。
<span class="c1">《通鉴》“幸”作“率”。</span>
是后供出官赋，取以给兵，以为愁怨，此患国之人也。今以穷迫，欲往依恃，恐必复反叛，一也。北兵之来，非但取蜀而已，若奔南方，必因人势衰，及时赴追，二也。若至南方，外当拒敌，内供服御，费用张广，他无所取，秏损诸夷必甚，
<span class="c1">秏，宋本作“耗”。</span>
甚必速叛，三也。昔王郎以邯郸僭号，时世祖在信都，畏偪于郎，欲弃还关中。邳肜谏曰：‘明公西还，则邯郸城民不肯捐父母，背城主，而千里送公，其亡叛可必也。’世祖从之，遂破邯郸。今北兵至，陛下南行，诚恐邳肜之言复信于今，四也。
<span class="c1">◎事见范《书·邳彤传》。◎万承苍曰：王郎方据邯郸，其民安得送光武还长安？“邯郸城”三字必传写之讹。《考异》作“邯郸势成”，下文“城主”作“成主”，亦于事理不切。“邯郸城民”当作“二郡之民”，谓和成、信都二郡也。盖承上文“奋二郡之兵”而言。◎王補曰：《蜀志·谯周传》引此文与范史无一字之异，故《汉春秋》、袁《纪》及《淮阳王纪》俱有改易，于义未安。窃意邯郸城“城”字当从《通鉴》作“成”，三字句绝，谓光武西则邯郸成也。“民”字属下句读，“城主”仍从范史作“城”，谓信都、和成也。民亦自主二郡言，不待训释。如此，则范史非有误也。◎黄山曰：邯郸，犹言王郎耳。光武如弃信都之城不守，则城与民即为邯郸城民，邯郸便为城主矣。城民之充兵者顾重父母，自不肯背城主而陷其父母，是传文本自明白易晓。“邯郸城民”本对上“信都之兵”言，“城主”亦对上“城民”言，则如“抚我则后，虐我则讐”之则，都不须改字。</span>
愿陛下早为之图，可获爵土；
<span class="c1">◎何焯曰：此所料皆是，奔南亦归于亡，不若以此劝之死守，君臣共殉社稷，不亦为四百年之光乎？邳彤之言，世祖从之，以破邯郸。岂从之以降王郎？何周之昧于义而愚于术，必使其主蹈轵道之辙也。</span>
若遂適南，势穷乃服，其祸必深。
<span class="c1">◎何焯曰：此则不然，但为张鲁之入巴，则再辱耳。</span>
《易》曰：‘亢之为言，知得而不知丧，知存而不知亡；知得失存亡而不失其正者，其惟圣人乎！’言圣人知命而不苟必也。
<span class="c1">◎或曰：周知命而不知义。义者何？曰：效死勿去。</span>
故尧、舜以子不善，知天有授，而求授人；子虽不肖，祸尚未萌，而迎授与人，况祸以至乎！
<span class="c1">此尤引喻失伦。</span>
故微子以殷王之昆，面缚衔璧而归武王，岂所乐哉，不得已也。”于是遂从周策。刘氏无虞，一邦蒙赖，周之谋也。
<span class="c1">◎何焯曰：从周之谋，则蜀人免屠戮之惨，故乡邦韪之，非万世公议也。◎刘咸炘曰：竟赞其功，承祚之陋，师承所在，奚足怪哉。</span>
<span class="c1">◎孙绰评曰：
<span class="c2">孙绰事见《魏志·刘放传》注引《晋阳秋》，孙绰评见《夏侯玄传》。</span>
谯周说后主降魏，可乎？曰：自为天子而乞降请命，何耻之深乎！夫为社稷死则死之，为社稷亡则亡之。先君正魏之篡，不与同天矣。推过于其父，俯首而事雠，可谓苟存，岂大居正之道哉！◎孙盛曰：《春秋》之义，国君死社稷，卿大夫死位，况称天子而可辱于人乎！周谓万乘之君偷生苟免，亡礼希利，要冀微荣，惑矣。且以事势言之，理有未尽。何者？禅虽庸主，实无桀、纣之酷，战虽屡北，未有土崩之乱，纵不能君臣固守，背城借一，自可退次东鄙以思后图。是时罗宪以重兵据白帝，霍弋以强卒镇夜郎。蜀土险狭，山水峻隔，绝巘激湍，非步卒所涉。若悉取舟楫，保据江州，征兵南中，乞师东国，如此则姜、廖五将自然云从，吴之二师
<span class="c2">宋本“二”作“三”。</span>
承命电赴，
<span class="c2">◎林国赞曰：五将云从是也，二师电赴恐未然。据《孙休传》及《霍峻传》注引《襄阳记》，吴闻蜀破，不惟不救，且遣兵西上，外托赴援，内徼分割。及为罗宪败，又增兵围宪。吴人惟利是视如此。如盛说，与开门揖盗何异？</span>
何投寄之无所而虑于必亡邪？魏师之来，褰国大举，欲追则舟楫靡资，欲留则师老多虞。且屈伸有会，情势代起，徐因思奋之民，以攻骄惰之卒，此越王所以败阖闾，田单所以摧骑劫也，何为匆匆遽自囚虏，下坚壁于敌人，致斫石之至恨哉？葛生有云：“事之不济则已耳，安能复为之下！”壮哉斯言，可以立懦夫之志矣。观古燕、齐、荆、越之败，或国覆主灭，或鱼县鸟窜，终能建功立事，康复社稷，岂曰天助，抑人谋也。向使怀苟存之计，纳谯周之言，何邦基之能构，令名之可获哉？禅既闇主，周实驽臣，方之申包胥、
<span class="c2">宋、元本无“胥”字。</span>
田单、范蠡、大夫种，不亦远乎！
<span class="c2">◎何焯曰：指画实自了了。从来转亡为存，因败为功，苟有可资，务尽人事，则事机俄返，此非书生事外作好语也。然而能为此者，必其君之有志者也，公嗣非所及也。时群臣但以恐不受降为难，则退次东鄙，亦无可俱达之臣矣。</span>
</span>

8. <span id="卷四十二·蜀书十二·杜周杜许孟来尹李谯郤传第十二-谯周-8"></span>
时晋文王为魏相国，以周有全国之功，封阳城亭侯。
<span class="c1">《华阳国志》作“城阳亭侯”，《隋志》作“义阳亭侯”。</span>
又下书辟周，周发至汉中，困疾不进。咸熙二年夏，巴郡文立从洛阳还蜀，过见周。周语次，因书板示立曰：“典午忽兮，月酉没兮。”典午者，谓司马也。月酉者，谓八月也。至八月而文王果崩。
<span class="c1">◎《华阳国志》曰：文立字广休，少治《毛诗》、三《礼》，兼通群书。刺史费祎命为从事，入为尚书郎，复辟祎大将军东曹掾，稍迁尚书。蜀并于魏，梁州建，首为别驾从事，
<span class="c2">◎冯本“梁”作“凉”，误。◎沈家本曰：○《晋志》：泰始三年，分益州立梁州于汉中。○文立巴郡人也，郡属梁州，故文立首为别驾从事也。◎又云：若据此注，则梁州之立在泰始之前矣。◎弼按：分益州置梁州，见《魏志·陈留王纪》景元四年，又见《华阳国志》，本在泰始之前也。</span>
举秀才。晋泰始二年，拜济阴太守，迁太子中庶子。立上言：“故蜀大官及尽忠死事者子孙，虽仕郡国，或有不才，同之齐民为剧；又诸葛亮、蒋琬、费祎等子孙流徙中畿，各宜量才叙用，以慰巴、蜀之心，倾吴人之望。”事皆施行。转散骑常侍，献可替否，多所补纳。稍迁卫尉，中朝服其贤雅，为时名卿。咸宁末卒。立章奏诗赋论颂凡数十篇。
<span class="c2">◎毛本“颂”作“诵”，误。◎《晋书·儒林传》：文立字广休，巴郡临江人。蜀时游太学，专《毛诗》、三《礼》，师事谯周，门人以立为颜回，陈寿、李虔为游、夏，罗宪为子贡。仕至尚书。蜀平，举秀才，除郎中。泰始初，拜济阴太守，入为太子中庶子。诏曰：“太子中庶子文立，忠贞清实，有思理器幹。前在济阴，政事修明。后事东宫，尽辅导之节。昔光武平陇、蜀，皆收其贤才以叙之，盖所以拔幽滞而济殊方也。其以立为散骑常侍。”蜀故尚书犍为程琼雅有德业，与立深交。武帝闻其名，以问立，对曰：“臣至知其人，但年垂八十，禀性谦退，无复当时之望，不以上闻耳。”琼闻之曰：“广休可谓不党矣，故吾善夫人也。”◎《华阳国志》又云：立咸宁末卒，帝缘立有怀旧性，乃送葬于蜀，使者护丧事，郡县修坟茔，当时荣之。</span>
</span>
晋室践阼，累下诏所在发遣周。周遂舆疾诣洛，泰始三年至。以疾不起，就拜骑都尉，周乃自陈无功而封，求还爵土，皆不听许。

9. <span id="卷四十二·蜀书十二·杜周杜许孟来尹李谯郤传第十二-谯周-9"></span>
五年，予尝为本郡中正，清定事讫，求休还家，
<span class="c1">◎周寿昌曰：《周传》中陈寿忽自叙还来，亦史中仅见。</span>
往与周别。
<span class="c1">◎钱大昕曰：承祚撰《蜀志》，不立叙传，惟于此传一见为郡中正事，又泰始十年撰定《诸葛集》上表一篇，附见《亮传》，自署平阳侯相，《晋书》云 “补阳平令”者，误。</span>
周语予曰：“昔孔子七十二、
<span class="c1">◎赵一清曰：○《春秋·哀公十六年》：夏四月己丑，孔丘卒。○杜注：鲁襄二十二年生，至今七十三也。○陆氏《释文》本或作“鲁襄二十三年生，至今七十二”，则与《孔子世家》异，非也。《五代史·冯道传》“道卒，年七十三，时以与孔子同寿”，而此言“七十二”，盖误以鲁襄公二十三年生也。</span>
刘向、扬雄七十一而没，今吾年过七十，
<span class="c1">◎王应麟曰：君子小人之寿夭，可以占世道之否泰。诸葛孔明年止五十四，法孝直才四十五，庞士元仅三十六，而年过七十者乃奉书乞降之谯周也，天果厌汉德哉！</span>
庶慕孔子遗风，可与刘、扬同轨，恐不出后岁，必便长逝，不复相见矣。”疑周以术知之，假此而言也。六年秋，为散骑常侍，疾笃不拜，至冬卒。
<span class="c1">◎《晋阳秋》载诏曰：“朕甚悼之，赐朝服一具，衣一袭，钱十五万。”周息熙上言周临终属熙曰：“久抱疾，未曾朝见，若国恩赐朝服衣物者，勿以加身。
<span class="c2">◎李清植曰：周虽劝降，然不仕魏、晋，至临终所嘱又如此，则其劝降也，盖度殉国之义，非后主所办，故姑以此为全君计耳。视夫误其君以荣其身者，则有间矣。</span>
当还旧墓，道险行难，豫作轻棺。殡敛已毕，上还所赐。”诏曰还衣服，
<span class="c2">“曰”字衍。</span>
给棺直。</span>
凡所著述，撰定《法训》、
<span class="c1">◎《隋书·经籍志》：《谯子法训》八卷，谯周撰。◎两唐志同。◎马国翰《法训》辑本序曰：此书称《法训》者，拟于古之格言，亦如扬子云书称《法言》之类。隋、唐志并八卷，原书散佚，陶宗仪《说郛》辑录十节，其挽歌一节文句不全，又杂入谯周《丧服图》一条，颇为疏略。兹更蒐采得十三节，合订一卷。◎严可均《全晋文》曰：《谯子法训》，《御览·四百六》引《齐交篇》，其他如《齐民要术·自序》、《北堂书钞》、《文选》注、《初学记》、《御览》所引，无篇名者凡二十条。◎姚振宗曰：宋刻全本《意林》有《谯子法训》五条，马、严二家辑本皆未采入。张介侯《蜀典·著作类》辑存二十二条，亦不及《意林》。◎黄以周曰：谯周劝后主降魏，推过于其父，俯首而事雠，孙绰子谓之苟存。然《法训》一书，初不可以是掩也。</span>
《五经论》、
<span class="c1">◎《隋书·经籍志》：《五经然否论》五卷，晋散骑常侍谯周撰。◎两唐志同。◎王谟辑本序曰：周书已久亡，群书称引绝少，《御览》亦不载其目。《经义考》钞出《后汉书》注、《通典》三条，今从《谷梁传》注钞出一条，《诗正义》一条，《礼记正义》二条，其他引谯周说，俱当属《五经然否论》，悉附录之。◎马国翰辑本序曰：此书隋、唐志皆五卷，今佚。《谷梁传疏》引一节，《通典》引二十余节，内有明标《五经然否论》者三节，参以《后汉补志》注、刘恕《通鉴外纪》所引并同。又引谯周《礼（记）〈祭〉集志》二节、《縗服图》、《集图》各一节，说祭礼丧服，似是论之篇目，余只标蜀谯周，省文也。合辑一帙，以明言书名者列前，其标《集志》、《集图》及止称名者附后。周经说长于礼服，宜陈寿以潜识内敏称之也。</span>
《古史考书》之属
<span class="c1">◎“书”字衍。◎《隋书·经籍志·正史类》：《古史考》二十五卷，晋义阳亭侯谯周撰。◎两唐志同。◎《史通·正史篇》：谯周作《古史考》二十五篇，今与《史记》并行于代。◎又《摹拟篇》曰：当秦有天下，地广殷、周，变诸侯为帝王，目宰辅为丞相。而谯周撰《古史考》，思欲摈抑马《记》，师放孔《经》。其书李斯之弃市也，乃云“秦杀其大夫李斯”，夫以诸侯之大夫名天子之丞相，以此而拟《春秋》，所谓貌同而心异也。◎《晋书·司马彪传》：初，谯周以司马迁《史记》书周、秦以上，或采俗语百家之言，不专据正经，周于是作《古史考》二十五篇，皆凭旧典，以纠迁之谬误。彪复以周为未尽善也，条《古史考》中凡百二十二事为不当，多据《汲冢纪年》之义，亦行于世云。◎姚振宗《隋志考证》卷十一云：按《蜀志》本传，周卒于泰始六年之冬，后十一年为太康二年，汲冢竹书始出，是《汲冢纪年》为周所不及见。然《晋书》引司马彪之言则甚可信。而陈寿记其师卒之岁亦不当有误，岂今本《蜀志》“泰始”当作“太康”？周卒于太康六年，得见《汲冢纪年》，因据以为是考欤？◎弼按：《晋书·司马彪传》所云“多据《汲冢纪年》之义”，谓彪条列《古史考》中不当之事，据《汲冢纪年》以正之，非谓谯周据《汲冢纪年》为《古史考》也，姚说误。◎章宗源《古史考》辑本序曰：《史通·外篇》称《古史考》与《史记》并行于代，观知几所言，虽与《史记》并论，证以“《史考》”之名，检其逸篇，体例实异正史。《唐志》列于杂史者是也。《文选》王元长诗注引公孙述窃位，蜀人任永记目盲一事，蔚宗书亦载之，是又兼及后汉事，不独纠迁书矣。◎章宗源《隋志考证》曰：词意多主辨驳，体裁实异正史。《唐志》列诸《杂史类》，得之。◎姚振宗曰：隋、唐人以此为考史之书，故附《史记》以行。《隋志》亦从而录于诸家注义之后。《史通》所言，盖即指此，犹《汉书》之后，系以刘宝《驳议》、姚察《定疑》。《三国志》之后，系以何常侍之《论》、徐爰之《评》一例。其书实史评之属，列之杂史亦未尽当。◎姚振宗《隋志考证》卷十一云：是书专为考《史记》百三十篇而作，每篇皆有所考。就所存佚文观之，其体例略可想见。蜀人任永一事，或其论辨中语，所引《世本·作篇》则其考补之辞。《隋志》列《史记》一类之末，正得体载。章氏一再言《唐志》入杂史为得，实未得也。</span>
百余篇。
<span class="c1">◎《隋志》：梁有谯周注《论语》十卷，亡。◎《释文叙录》：《论语》谯周注十卷。◎马国翰辑本序曰：《七录》有谯周《论语注》十卷，《唐志》不著录，而《释文叙录》有之，今佚。◎《晋书·司马彪传》：汉氏中兴，讫于建安，忠臣义士，亦以昭著，而时无良史，记述烦杂，谯周虽已删除，然犹未尽。安、顺以下，亡缺者多。彪乃讨论众书，缀其所闻，号曰《续汉书》。◎司马彪《续汉书·五行志》序曰：故泰山太守应劭、给事中董巴、散骑常侍谯周并撰建武以来灾异，今合而论之，以续《前志》。◎《续汉·礼仪志》刘昭注：○谢承《书》曰：太傅胡广博综旧仪，立汉制度。蔡邕因以为志，谯周后改定以为《礼仪志》。◎《续汉·天文志》刘昭注：○谢沈《书》曰：蔡邕撰建武以后星验著明，以续前志，谯周接继其下者。◎《晋书·天文志》序曰：及班固叙汉史，马续述天文，而蔡邕、谯周各有撰录，司马彪采之，以继前志。◎姚振宗曰：谯允南删补《东观汉纪》，见于《晋书》及《续汉志》，确有明证。《蜀志》本传但檃括其词曰“所著述撰定《古史考书》之属百余篇”，其云“撰定”，则有此书在内也，其书殆亡于永嘉之乱，不至江左，故梁《七录》亦不著。◎侯康曰：《御览·五百四十》引谯周《丧服图》，又《通典·八十一》引谯周《縗服图》，盖即一书。丧服其大名，縗服则其中之一也。《通典·凶礼门》中屡引谯周，又九十四卷引谯周《丧服集图》，必皆出此书矣。◎余萧客《古经解钩沈·叙录》曰：晋谯周《丧服集图》，《通典》引之。◎马国翰《玉函山房·叙录》曰：○周经说长于礼服。○高似孙《子略》曰：《意林·目录》云：“谯周《五教》五卷。”并是《礼记》语。《隋志》：梁有《谯子五教志》五卷，亡。◎姚振宗曰：《尚书》“敬敷五教”注“五常之教”，是书命名以此。◎潘眉曰：《五经论》，即《五经然否论》，《古史考书》“书”字衍文。《玉海·四十二》引此文作“《法训》、《五经论》、《古史考》之属”，无“书”字，想见宋板之善。《法训》、《古史考》，《太平御览》诸书多引之。《五经然否》，刘昭注《礼仪志》引之。◎《隋志》：《三巴记》一卷，谯周撰。◎《文选·蜀都赋》注引谯周《益州记》。</span>
<span class="c1">◎《益部耆旧传》曰：益州刺史董荣图画周像于州学，命从事李通颂之曰：“抑抑谯侯，
<span class="c2">◎《诗·大雅》：抑抑威仪，维德之隅。◎《毛传》云：抑抑，密也。◎郑《笺》云：人密审于威仪抑抑然，是其德必严正也。</span>
好古述儒，宝道怀真，鉴世盈虚，雅名美迹，终始是书。我后钦贤，无言不誉，
<span class="c2">誉，音余。</span>
攀诸前哲，丹青是图。嗟尔来叶，鉴兹显模。”</span>
周三子，熙、贤、同。少子同颇好周业，亦以忠笃质素为行，举孝廉，除锡令、
<span class="c1">◎锡县，见《魏志·武纪》建安二十年。◎赵一清曰：○《郡国志》：汉中郡锡。○师古曰：即《春秋》所谓锡穴。◎沈家本曰：案陈寿《志》，凡魏臣仕晋者只载其魏时仕履而止，不以晋事搀入魏也，则《蜀志》体例必无乖异同。除锡令，锡县三国时曾为郡，又废为县，后主之世早属于魏，则此云为锡令者，当在晋世，而不在蜀时也。晋时仕履必不附见于《蜀志》，致与《魏志》体例相乖，然则此传自“少子同”云云以下皆非陈氏原文，盖皆裴氏注文，传写误耳。</span>
东宫洗马，召不就。周长子熙。熙子秀，字元彦。
<span class="c1">◎何焯曰：元彦之去承祚远矣，“周长子熙”以下十字皆裴注之文。◎钱大昕曰：桓温以晋穆帝永和三年丁未岁平蜀，上表荐秀，秀年及八十。而承祚修史大约在太康之世，即云在太康末，秀亦才弱冠，又无名位，何用书其名字？当是裴注，后来搀入正史也。◎李龙官曰：上文既云“周三子，熙、贤、同”，此又云“周长子熙”，于文义为赘，其为裴注无疑。</span>
<span class="c1">◎《晋阳秋》曰：秀性清静，不交于世，知将大乱，豫绝人事，从兄弟及诸亲里不与相见。州郡辟命，及李雄盗蜀，安车征秀，又雄叔父骧、骧子寿辟命，皆不应。常冠鹿皮，躬耕山薮。
<span class="c2">◎官本“山”作“田”。◎《晋书·隐逸传》：秀少而静默，郡察孝廉，州举秀才，皆不就。常冠皮弁，弊衣，躬耕山薮。</span>
永和三年，安西将军桓温平蜀，表荐秀曰：“臣闻大朴既亏，则高尚之标显；道丧时昏，则忠贞之义彰。故有洗耳投渊以振玄邈之风，
<span class="c2">◎《文选》李善注：○洗耳，许由也。○《琴操》曰：尧大许由之志，禅为天子。由以其不善，乃临河洗耳。○《庄子》曰：舜以天下让其友北人无择，无择曰：“异哉，后之为人也！欲以其辱行慢我，吾羞见之。”因自投清冷之渊。◎郝经曰：《荀子》：负石而赴河，是行之难为者也，而申屠能之。○注曰：申屠狄恨道不行，发愤负石自沈于河。○《庄子音义》曰：殷时人。○《韩诗外传》曰：申屠狄将自投于河，崔嘉闻而止之，不从。</span>
亦有秉心矫迹以惇在三之节。
<span class="c2">◎《国语》：人生于三，事之如一。父生之，师教之，君养之。◎韦昭曰：三，君、父、师也。</span>
是以上代之君，莫不崇重斯轨，所以笃俗训民，静一流竞。伏惟大晋应符御世，运无常通，时有屯蹇，神州丘墟，三方圮裂，《兔罝》绝响于中林，
<span class="c2">◎《诗·周南》：肃肃兔罝，施于中林。◎《毛传》云：肃肃，敬也。兔罝，兔罟也。中林，林中也。◎郑《笺》云：兔罝之人，鄙贱之事，犹能恭敬，则是贤者众多也。</span>
《白驹》无闻于空谷，
<span class="c2">◎《诗·小雅》：皎皎白驹，在彼空谷。◎《毛传》曰：宣王之末不能用贤，贤者有乘白驹而去者。空，大也。</span>
斯有识之所悼心，大雅之所叹息者也。陛下圣德嗣兴，方恢天绪。臣昔奉役，有事西土，鲸鲵既县，思宣大化；访诸故老，搜扬潜逸，庶武罗于羿、浞之墟，想王蠋于亡齐之境。
<span class="c2">◎《左传》：羿弃武罗、伯因、熊髠、尨圉，而用寒浞。◎《史记》：乐毅胜齐，闻昼邑王躅贤，令军中环昼邑三十里无入，使人请躅，躅谢不往。燕人曰：“不来，吾且屠昼邑。”躅曰：“忠臣不事二君，烈女不更二夫。齐王不用吾谏，故退而耕于野。国破君亡，吾不能存，而又劫之以兵，吾与其不义而生，不若死。”遂经其颈于树枝，自奋绝脰而死。</span>
窃闻巴西谯秀，植操贞固，抱德肥遁，扬清渭波。于时皇极遘道消之会，群黎蹈颠沛之艰，中华有顾瞻之哀，幽谷无迁乔之望；凶命屡招，奸威仍偪，身寄虎吻，危同朝露，而能抗节玉立，誓不降辱，杜门绝迹，不面伪庭，进免龚胜亡身之祸，
<span class="c2">◎《汉书·龚胜传》：王莽遣使者奉玺书迎胜，胜不受，敕以棺敛丧事，遂不复开口饮食，积十四日死，死时七十九矣。有父老来吊，哭甚哀，既而曰：“嗟虖！薰以香自烧，膏以明自销；龚生竟夭天年，非吾徒也。”◎周寿昌曰：七十九死而谓之夭，悲其不能隐去与不令终也。</span>
退无薛方诡对之讥；
<span class="c2">◎《汉书·鲍宣传》：薛方尝为郡掾祭酒，尝征不至，及王莽以安车迎方，方因使者辞谢曰：“尧、舜在上，下有巢、由，今明主方隆唐、虞之德，小臣欲守箕山之节也。”使者以闻莽说其言，不强致。</span>
虽园、绮之栖商、洛，管宁之默辽海，方之于秀，殆无以过。于今西土，以为美谈。夫旌德礼贤，化道之所先，崇表殊节，圣哲之上务。方今六合未康，豺狼当路，遗黎偷薄，义声弗闻，益宜振起道义之徒，以敦流遁之弊。若秀蒙蒲帛之征，足以镇静颓风，轨训嚣俗；幽遐仰流，九服知化矣。”
<span class="c2">◎《晋书·隐逸传》：桓温灭蜀，上疏荐之。朝廷以秀年在笃老，兼道远，故不征，遣使敕所在四时存问。</span>
及萧敬叛乱，避难宕渠川中，乡人宗族冯依者以百数。秀年八十，众人以其笃老，欲代之负担，秀拒曰：“各有老弱，当先营救。吾气力自足堪此，不以垂朽之年累诸君也。”后十余年，卒于家。
<span class="c2">◎赵一清曰：○《元和郡县志》：谯周墓在巴西县南十六里。周将亡，戒诸子曰：“吾后嗣当有黄头黑齿，几亡吾族。”及周孙纵之生也，头黄齿黑。晋末，刺史毛璩使纵领白徒七百人，由涪水下讨桓玄。西人不乐远征，乃逼纵为主，攻陷巴西，遂屠益州。既害毛璩，自号成都王。义熙九年，朱龄石讨平之，卒如周言。◎弼按：《晋书·谯纵传》“纵，巴西南充人。祖献之，有重名于西土。纵少而谨慎，蜀人爱之”云云，不言其为允南之孙也。</span>
</span>

## 郤正

1. <span id="卷四十二·蜀书十二·杜周杜许孟来尹李谯郤传第十二-郤正-1"></span>
郤正字令先，河南偃师人也。
<span class="c1">◎《郡国志》：司隶河南尹偃师。◎《一统志》：故城，今河南河南府偃师县治。</span>
祖父俭，灵帝末为益州刺史，为盗贼所杀。
<span class="c1">◎钱大昭曰：俭赋敛烦扰，贪残放滥，详见《刘焉传》及刘艾《灵帝纪》。盗贼，谓凉州马相、赵祇也。</span>
会天下大乱，故正父揖因留蜀。揖为大将军孟达营都督，
<span class="c1">“大”字衍，孟达未为大将军。</span>
随达降魏，为中书令史。
<span class="c1">◎洪饴孙曰：中书令史员数无考，第八品。</span>
正本名纂。少以父死母嫁，单茕只立，而安贫好学，博览坟籍。
<span class="c1">《御览》“览”作“涉”。</span>
弱冠能属文，入为秘书吏，
<span class="c1">《御览》“吏”作“史”。</span>
转为令史，迁郎，至令。
<span class="c1">◎洪饴孙曰：蜀置秘书令，一人，六百石，掌校秘书。《郤正传》“官不过六百石”，是蜀秩与汉制同也。秘书郎四人，四百石，第六品。令史员数无考，第八品。</span>
性澹于荣利，而尤耽意文章，自司马、王、扬、班、傅、张、蔡之俦遗文篇赋，及当世美书善论，益部有者，则钻凿推求，略皆寓目。自在内职，与宦人黄皓比屋周旋，
<span class="c1">◎胡三省曰：比，毗至翻，近也，并也，联也；又簿必翻，相次也。</span>
经三十年，皓从微至贵，操弄威权，正既不为皓所爱，亦不为皓所憎，是以官不过六百石，而免于忧患。

2. <span id="卷四十二·蜀书十二·杜周杜许孟来尹李谯郤传第十二-郤正-2"></span>
依则先儒，假文见意，号曰《释讥》，
<span class="c1">◎钱大昕曰：承祚《志》以简质胜，然如曹植责躬应诏之诗，郤正之《释讥》，华覈之草文，薛莹之献诗，魏文帝策吴王九锡文，吴王罪张温之令，许靖与曹公之书，周鲂谲曹休之词，骆统理张温之表，胡综托吴质之文，事无系乎兴亡，语不关于劝诫，准之史例，似可从删。杨戏《季汉辅臣赞》既全录其文，而志不立传者，复注其行事于下，西州文献，藉以不坠，厥功诚伟矣。然自我作古，亦非前史之例也。◎梁章钜曰：承祚书以辞多劝戒，语能简质称于世，若如此传之全载《释讥》，则似可以已矣。◎刘咸炘曰：载此以存一朝之文，不为芜也。他处芜者尚多，梁氏不知摘而摘此，亦浅矣。</span>
其文继于崔骃《达旨》。
<span class="c1">◎范《书·崔骃传》：骃字亭伯，涿郡安平人。骃年十三，能通《诗》、《易》、《春秋》，博学有伟才，尽通古今训诂百家之言。善属文，少游太学，与班固、傅毅同时齐名，常以典籍为业。时人或讥其太玄静，将以后名失实，骃拟扬雄《解嘲》作《达旨》以答焉。</span>
其辞曰：“或有讥余者曰：‘闻之前记，夫事与时并，名与功偕，然则名之与事，前哲之急务也。是故创制作范，匪时不立，流称垂名，匪功不记，名必须功而乃显，事亦俟时以行止，身没名灭，君子所耻。是以达人研道，探赜索微，观天运之符表，考人事之盛衰，辩者驰说，智者应机，谋夫演略，武士奋威，云合雾集，风激电飞，量时揆宜，用取世资，小屈大申，存公忽私，虽尺枉而寻直，终扬光以发辉也。今三方鼎跱，九有未乂，悠悠四海，婴丁祸败，嗟道义之沈塞，愍生民之颠沛，此诚圣贤拯救之秋，烈士树功之会也。吾子以高朗之才，珪璋之质，兼览博窥，留心道术，无远不致，无幽不悉；挺身取命，幹兹奥秘，踌躇紫闼，喉舌是执，九考不移，有入无出，
<span class="c1">◎《尚书》曰：三载考绩，三考黜陟幽明。九考则二十七年。</span>
究古今之真伪，计时务之得失。虽时献一策，偶进一言，释彼官责，慰此素餐，固未能输竭忠款，尽沥胸肝，排方入直，惠彼黎元，俾吾徒草鄙并有闻焉也。盍亦绥衡缓辔，回轨易涂，舆安驾肆，思马斯徂，
<span class="c1">◎《诗·鲁颂·駉之章》：思无邪，思马斯徂。◎郑《笺》云：徂，犹行也。思遵伯禽之法，专心无复邪意也。牧马使可走行。</span>
审厉揭以投济，
<span class="c1">◎《诗·邶风·匏有苦叶之章》：匏有苦叶，济有深涉。深则厉，浅则揭。◎《毛传》云：以衣涉水为厉，谓由带以上也。揭，褰裳也。遭时制宜，如遇水深则厉，浅则揭矣。</span>
要夷庚之赫怃，
<span class="c1">◎《左传·成公十八年》：以塞夷庚。◎杜注云：夷庚，吴、晋往来之要道。◎孔《疏》云：○夷，平也。○《诗序》云：由庚万物得由其道，是以庚为道也。◎《文选》束皙《补亡诗》：荡荡夷庚，物则由之。◎陆机《辨亡论》：旋皇舆于夷庚。◎何焯曰：怃，疑作“膴”。</span>
播秋兰以芳世，副吾徒之彼图，
<span class="c1">◎官本《考证》曰：彼，《册府》作“披”。</span>
不亦盛与！’余闻而叹曰：‘呜呼，有若云乎邪！夫人心不同，实若其面，子虽光丽，既美且艳，管窥筐举，守厥所见，未可以言八纮之形埒，信万事之精练也。’或人率尔仰而扬衡曰：
<span class="c1">◎蔡邕《释诲》：扬衡含笑。◎左思《魏都赋》：乃盱衡而诰曰。◎李善注：眉上曰衡。</span>
‘是何言与！是何言与！’

3. <span id="卷四十二·蜀书十二·杜周杜许孟来尹李谯郤传第十二-郤正-3"></span>
“余应之曰：‘虞帝以面从为戒，孔圣以悦己为尤，若子之言，良我所思，将为吾子论而释之。昔在鸿荒，曚昧肇初，三皇应箓，五帝承符，爰暨夏、商，前典攸书。姬衰道缺，霸者翼扶，嬴氏惨虐，吞嚼八区，于是从横云起，狙诈如星，
<span class="c1">冯本、毛本“狙”作“徂”，误。</span>
奇邪蜂动，智故萌生；或饰真以雠伪，或挟邪以干荣，或诡道以要上，或鬻技以自矜；背正崇邪，弃直就佞，忠无定分，义无常经。故鞅法穷而慝作，斯义败而奸成，吕门大而宗灭，韩辩立而身刑。夫何故哉？利回其心，宠耀其目，赫赫龙章，铄铄车服，媮幸苟得，如反如仄，淫邪荒迷，恣睢自极，和鸾未调而身在辕侧，庭宁未践而栋折榱覆。天收其精，地缩其泽，人吊其躬，鬼芟其頟。初升高冈，终陨幽壑，朝含荣润，夕为枯魄。是以贤人君子，深图远虑，畏彼咎戾，超然高举，宁曳尾于涂中，秽浊世之休誉。彼岂轻主慢民，而忽于时务哉？盖《易》著行止之戒，《诗》有靖恭之叹，乃神之听之而道使之然也。自我大汉，应天顺民，政治之隆，晧若阳春，俯宪坤典，仰式乾文，播皇泽以熙世，扬茂化之醲醇，君臣履度，各守厥真；上垂询纳之弘，下有匡救之责，士无虚华之宠，民有一行之迹，粲乎斖斖，
<span class="c1">斖，同亹。</span>
尚此忠益。然而道有隆窳，
<span class="c1">窳，音与。</span>
物有兴废，有声有寂，有光有翳。朱阳否于素秋，
<span class="c1">◎萧常曰：朱阳，朱夏也，犹言朱明。望舒，月也。</span>
玄阴抑于孟春，羲和逝而望舒系，运气匿而耀灵陈。冲、质不永，桓、灵坠败，英雄云布，豪杰盖世，家挟殊议，人怀异计，故从横者歘披其胸，狙诈者暂吐其舌也。
<span class="c1">毛本“狙”作“徂”，误。</span>
今天纲已缀，德树西邻，丕显祖之宏规，縻好爵于士人，兴五教以训俗，丰九德以济民，肃明祀以礿祭，几皇道以辅真。虽跱者未一，伪者未分，圣人垂戒，盖均无贪；故君臣协美于朝，黎庶欣戴于野，动若重规，静若叠矩。济济伟彦，元凯之伦也，有过必知，颜子之仁也，侃侃庶政，冉、季之治也，鹰杨鸷腾，伊、望之事也；总群俊之上略，含薛氏之三计，
<span class="c1">◎《史记·黥布传》：滕公言之上曰：“臣客故楚令尹薛公者，有筹策之计，可问。”上乃召见，问薛公。 薛公对曰：“黥布反不足怪也。使布出于上计，山东非汉之有也；出于中计，胜败之数未可知也；出于下计，陛下安枕而卧矣。”</span>
敷张、陈之秘策，故力征以勤世，援华英而不遑，岂暇修枯箨于榛秽哉！然吾不才，在朝累纪，托身所天，心焉是恃。乐沧海之广深，叹嵩岳之高跱，闻仲尼之赞商，感乡校之益己，彼平仲之和羹，亦进可而替否；故曚冒瞽说，时有攸献，譬遒人之有采于市闾，游童之吟咏乎疆畔，庶以增广福祥，输力规谏。若其合也，则以闇协明，进应灵符；如其违也，自我常分，退守己愚。进退任数，不矫不诬，循性乐天，夫何恨诸？此其所以既入不出，有而若无者也。狭屈氏之常醒，浊渔父之必醉，溷柳季之卑辱，褊夷叔之高怼。合不以得，违不以失，得不充诎，失不惨悸；不乐前以顾轩，不就后以虑轾，不粥誉以干泽，
<span class="c1">◎官本《考证》曰：元本“粥”作“徼”。</span>
不辞愆以忌绌。何责之释？何餐之恤？何方之排？何直之入？九考不移，固其所执也。方今朝士山积，髦俊成群，犹鳞介之潜乎巨海，毛羽之集乎邓林，游禽逝不为之尟，浮鲂臻不为之殷。且阳灵幽于唐叶，阴精应为商时，
<span class="c1">宋本“为”作“于”。</span>
阳盱请而洪灾息，桑林祷而甘泽滋。
<span class="c1">◎《淮南子》曰：
<span class="c2">◎沈家本曰：○《汉志·杂家》：《淮南内》二十一篇，《淮南外》三十三篇。○颜注：内篇论道，外篇杂说。○《隋志》：《淮南子》二十一卷，汉淮南王刘安撰，许慎注。又二十一卷，高诱注。○《旧唐志》“《淮南商诂》二十一卷，刘安撰”，不言何人注。又高诱注二十一卷。《新志》列许慎、高诱二注并二十一卷。又高诱《淮南鸿烈音》二卷，《旧志》称“何诱撰”，疑“何诱”乃“高诱”之讹也。《宋志》许慎注卷同，高诱注十三卷。今则高注存而许注亡矣。○《汉书》本传：招致宾客方术之士数千人，作为《内书》二十一篇，《外书》甚众，又有《中篇》八卷，言神仙黄白之术，亦二十余万言。○高诱序：此书其旨近《老子》，大较归之于道，号曰“鸿烈”。鸿，大也。烈，明也。以为大明道之言也。</span>
禹为水，以身请于阳盱之河，
<span class="c2">◎见《淮南子·修务训》，“请”作“解”。◎高诱注：为治水解祷，以身为质。解，读解除之解。阳盱河盖在秦地。◎《水经注·河水篇》：自阳纡西（自）〈至〉河首四千里。◎又云：河水又出于阳纡陵门之山。《穆天子传》曰：“天子西征，至阳纡之山。”《淮南子》曰“昔禹治洪水，具祷阳纡”，盖于此也。高诱以为阳纡秦薮，非也。◎赵一清曰：○阳盱，即阳纡。○《汉志》：冀州薮曰阳纡。○《尔雅》作“阳陓”，又一“阳纡”也。</span>
汤苦旱，以身祷于桑林之际，
<span class="c2">◎今本《淮南子》作“桑山之林”。◎高诱注：桑山之林能兴云致雨，故祷之。◎庄逵吉曰：《御览》引作“桑林之下”。</span>
圣人之忧民，如此其明矣。
<span class="c2">宋本 “矣”作“也”，《淮南子》同。</span>
◎《吕氏春秋》曰：昔殷汤克夏桀而天下大旱，三年不收，
<span class="c2">今本《吕氏春秋》作“五年”，《说苑》作“七年”。</span>
汤乃以身祷于桑林曰：“余一人有罪，无及万方，万方有罪，在余一人，无以一人之不敏，使上帝毁伤民之大命。”
<span class="c2">宋本作“使上帝鬼神伤民之命”，今本《吕氏春秋》同。</span>
汤于是剪其发，攦其爪，
<span class="c2">攦，音列。</span>
自以为牺牲，用祈福于上帝。民乃甚悦。雨乃大至。</span>
行止有道，启塞有期。我师遗训，不怨不尤，委命恭己，我又何辞？辞穷路单，将反初节，综坟典之流芳，寻孔氏之遗艺，缀微辞以存道，宪先轨而投制，韪叔肸之优游，
<span class="c1">◎羊舌肸字叔向。◎《左传·襄公二十一年》：范宣子杀羊舌虎，囚叔向。人谓叔向曰：“子离于罪，其为不知乎？”叔向曰：“与其死亡若何？《诗》曰‘优哉游哉，聊以卒岁’，知也。”◎杜注云：《诗·小雅》言君子优游于哀世，所以辟害卒其寿，是亦知也。</span>
美疏氏之遐逝，
<span class="c1">◎《汉书·疏广传》：广字仲翁，东海兰陵人。广兄子受，字公子，父子并为师傅。〖◎周寿昌曰：汉时从父从子称父子。〗广谓受曰：“吾闻‘知足不辱，知止不殆’，‘功遂身退，天之道也’。今仕宦至二千石，官成名立，如此不去，惧有后悔，岂如父子相随出关，归老故乡，以寿命终，不亦善乎？”</span>
收止足以言归，汎皓然以容裔，
<span class="c1">◎萧常曰：容裔，自適之貌。</span>
欣环堵以恬娱，免咎悔于斯世，顾兹心之未泰，惧末涂之泥滞，仍求激而增愤，肆中怀以告誓。昔九方考精于至贵，秦牙沈思于殊形；
<span class="c1">◎《淮南子》曰：
<span class="c2">◎以下为《淮南子·道应训》之辞。◎李冶《敬斋古今黈》卷四云：九方相马事，具《列子》。《列子》前《淮南子》数百年。《列子》作“九方皋”，《淮南子》作“九方堙”，裴据《淮南子》而不引《列子》，非也。凡注解文字，当引前人，在后者略之可也。</span>
秦穆公谓伯乐曰：“子之年长矣，子姓有可使求马者乎？”
<span class="c2">◎高诱注：子姓，谓伯乐子。</span>
对曰：“良马者，可以形容筋骨相也。相天下之马者，若灭若没，若失若亡，
<span class="c2">◎今本《淮南子》无“若没”二字。◎高诱注：若灭，其相不可见也。若失，乍入乍出也。若亡，髣髴不及也。</span>
其一若此马者，绝尘卻辙。
<span class="c2">◎今本《淮南子》“卻”作“弭”。◎高诱注：绝尘，不及也。弭辙，引迹疾也。</span>
臣之子皆下才也，可告以良马而不可告以天下之马。天下之马，臣有所与共儋缠采薪九方堙，
<span class="c2">◎今本《淮南子》“薪”下有“者”字。◎高诱注：缠，索也。九方堙，人姓名。</span>
此其相马，非臣之下也，请见之。”穆公见之，使之求马，三月而反，报曰：“已得马矣，在于沙丘。”穆公曰：“何马也？”对曰：“牝而黄。”使人往取之，牡而骊。穆公不悦，召伯乐而问之曰：“败矣，子之所使求马者也！
<span class="c2">今本《淮南子》无“也”字。</span>
毛物牝牡尚弗能知，又何马之能知？”伯乐喟然太息曰：“一至此乎！是乃所以千万里臣而无数者也。
<span class="c2">宋本“臣”作“马”。今本《淮南子》作“是乃其所以千万臣而无数者也”。</span>
若堙之所观者天机也，得其精而忘其麤，
<span class="c2">冯本“麤”作“麄”，误。</span>
在其内而忘其外，见其所见而不见其所不见，视其所视而固遗其所不视，
<span class="c2">冯本无“固”字。</span>
若彼之所相者，乃有贵乎马者。”马至，而果天下之马也。◎《淮南子》又曰：伯乐、寒风、秦牙、葛青，所相各异，其知马一也；盖九方观其精，秦牙察其形。</span>
薛烛察宝以飞誉，
<span class="c1">◎《越绝书》曰：
<span class="c2">◎《史记·孙武传》注《索隐》云：《越绝书》子贡所著，恐非也。其书多记吴、越亡后土地，或后人所录。◎《正义》云：○《七录》：《越绝》十六卷，或云伍子胥撰。◎《隋书·经籍志·杂史类》：《越绝记》〖记，当作“书”。〗十六卷，子贡撰。◎《旧唐志》：《越绝书》十六卷，子贡撰。◎《新唐志》同。《直斋书录解题》亦作十六卷，无撰人名氏。相传以为子贡者，非也。其书杂记吴、越事，下及秦、汉，直至建武二十八年，盖战国后人所为，而汉人又附益之耳。◎《四库提要》曰：《越绝书》十五卷，不著撰人名氏。书中《吴地传》称勾践徙琅邪，到建武二十八年，凡五百六十七年，则后汉初人也。书末《叙外传》记以庚词隐其姓名，其云“以去为姓，得衣乃成”，是袁字也；“厥名有米，覆之以庚”，是康字也； “禹来东征，死葬其疆”，是会稽人也。又云“文词属定，自于邦贤，以口为姓，承之以天”，是吴字也；“楚相屈原，与之同名”，是平字也。然则此书为会稽袁康所作，同郡吴平所定也。隋、唐志皆云子贡作，非其实矣。其文纵横曼衍，与《吴越春秋》相类，而博丽奥衍则过之。中如《计倪内经》、《军气》之类，多杂术数家言，皆汉人专门之学，非后来所能依托也。◎周中孚《郑堂读书记》云：《崇文目》、《通考》、《宋志》俱作十五卷，与今传本同者，首篇《外传本事》不入卷数，而隋、唐诸志俱入卷数也。</span>
昔越王句践有宝剑五枚，闻于天下。客有能相剑者名薛烛，王召而问之：“吾有宝剑五，请以示子。”乃取其豪曹、巨阙，薛烛曰： “皆非也。”又取纯钩、湛卢，烛曰：“观其剑钞，烂烂如列宿之行，
<span class="c2">◎沈家本曰：今本《越绝书》作“观其釽，烂如列星之行”。案，“钞”乃“釽”之讹，“剑”亦衍字。</span>
观其光，浑浑如水之将溢于塘，观其文，涣涣如冰将释，此所谓纯钩邪？”王曰：“是也。”王曰：“客有直之者，有市之乡三，骏马千匹，千户之都二，可乎？”薛烛曰：“不可。当造此剑之时，赤堇之山破而出锡，若邪之谿涸而出铜，雨师扫洒，雷公击鼓，
<span class="c2">◎沈家本曰：今本《越绝》 “鼓”作“橐”。</span>
太一下观，天精下之，欧冶乃因天之精，悉其伎巧，一曰纯钩，二曰湛卢。
<span class="c2">◎沈家本曰：今本《越绝》作“一曰湛卢，二曰纯钩”。</span>
今赤堇之山已合，若邪之谿深而不测，欧冶子已死，虽倾城量金，珠玉竭河，独不得此一物。
<span class="c2">◎沈家本曰：今本《越绝》 “独”作“犹”。</span>
有市之乡三，骏马千匹，千户之都二，亦何足言与！”</span>
瓠梁托弦以流声；
<span class="c1">◎《淮南子》曰：瓠巴鼓瑟而鲟鱼听之。◎又曰：瓠梁之歌可随也，而以歌者不可为也。</span>
齐隶拊髀以济文，
<span class="c1">◎臣松之曰：按此谓孟尝君田文下坐客，能作鸡鸣以济其厄者也。凡作鸡鸣，必先拊髀，以效鸡之拊翼也。</span>
楚客潜寇以保荆；
<span class="c1">◎《淮南子》曰：
<span class="c2">下文亦见《道应训》。</span>
楚将子发好求技道之士。
<span class="c2">◎庄逵吉曰：○《御览》此下有注，云：士有术者无不养。</span>
楚有善为偷者，往见曰：“闻君求技道之士，臣偷也，愿以技备一卒。”
<span class="c2">◎《御览》作 “臣楚市偷也，愿以技该一卒”。◎注：该，备也。卒，一人。</span>
子发闻之，衣不及带，冠不暇正，出见而礼之。左右谏曰：“偷者，天下之盗也，何为礼之？”君曰：“此非左右之所得与。”后无几何，齐兴兵伐楚。子发将师以当之，兵三卻。楚贤大夫
<span class="c2">今本《淮南子》“贤”下有“良”字。</span>
皆尽其计而悉其诚，齐师愈强。于是卒偷进请曰：
<span class="c2">今本《淮南子》“卒”作“市”。</span>
“臣有薄技，愿为君行之。”君曰“诺”。
<span class="c2">今本《淮南子》作“子发曰‘诺。’不问其辞而遣之”。</span>
偷即夜出，解齐将军之帐，
<span class="c2">今本《淮南子》作“帱帐”。</span>
而献之子发。子发使人归之，曰：“卒有出采薪者，得将军之帐，使使归于执事。”明日又复往取枕，子发又使归之。明日又复往取簪，子发又使归之。齐师闻之大骇，将军与军吏谋曰：“今日不去，楚军恐取吾头矣！”即旋师而去。</span>
雍门援琴而挟说，
<span class="c1">◎桓谭《新论》曰：
<span class="c2">◎范《书·桓谭传》：谭字君山，沛国相人。谭好音律，善鼓琴，博学多通，尤好古学。为六安郡丞。谭著书言当世行事二十九篇，号曰《新论》，上书献之，世祖善焉。《琴道》一篇未成，肃宗使班固续成之。◎《隋书·经籍志·儒家》：《桓子新论》十七卷，后汉六安丞桓谭撰。◎二唐志同。◎严可均曰：此书宋时不著录，今依《群书治要》、《意林》次第，以类相从，定为三卷。诸引但《琴道》有篇名，余无篇名。今望文分系，仍加各篇旧名，取便检阅。君山博学多通，同时刘子骏《七略》征引其《琴道篇》，扬子云难穷，立毁所作《盖天图》。其后班孟坚《汉书》据用甚多。王仲任《论衡·超奇篇》、《佚文篇》、《定贤篇》、《案书篇》、《对作篇》皆极推崇，至谓“子长、子云论说之徒，君山为甲”，则其书汉时早有定论。惜久佚失，所得见者仅此。然其尊王贱霸，非图谶，无仙道，综核古今，偭偻失得，以反仪象典章，人文乐律，精华略具，则虽谓此书未尝佚失，可也。◎黄以周《儆季杂著·子叙篇》曰：桓谭《新论》十六篇，《本造》、《闵友》、《琴道》各一篇，余皆分上下，故亦称二十九篇。其标题篇第具见范史本传及章怀注。王充作《论衡》，睥睨一切，而独折服是书，尝谓“君山作《新论》，论世间事，辨照然否；虚妄之辞，伪饰之辞，莫不证定”，甚且谓“《新论》之义，与《春秋》会一”，其推誉可谓至矣。孙凤卿辑是书，殽杂无伦，重复迭见，无由见本书之檼括。严铁桥更为编辑，
<span class="c3">铁桥，严可均之号。</span>
其书未见，读其《漫藁》中所载自序，乃以《群书治要》所录十五事、《意林》所录三十五事为纲，而以义之相类者比附其间，是岂能一复本书之旧哉！武断之讥，恐不能免矣。然魏、马二书所录，皆仍本书次第，今以类相从而不标题篇目，残文片语别附书后，岂不愈于孙辑之杂陈叠见哉！</span>
雍门周以琴见，孟尝君曰：
<span class="c2">◎严可均曰：据《文选·笙赋》注、《别赋》注、《豪士赋》序注，“孟尝君”下重“孟尝君”三字，《蜀志》注无之，转写脱也。</span>
“先生鼓琴，亦能令文悲乎？”对曰：“臣之所能令悲者，先贵而后贱，昔富而今贫，摈压穷巷，不交四邻；不若身材高妙，怀质抱真，逢谗罹谤，
<span class="c2">毛本“谤”作 “誇”，误。</span>
怨结而不得信；不若交欢而结爱，无怨而生离，远赴绝国，无相见期；不若幼无父母，壮无妻儿，出以野泽为邻，入用堀穴为家，
<span class="c2">官本“穴”作“坎”，误。</span>
困于朝夕，无所假贷：若此人者，但闻飞乌之号，秋风鸣条，
<span class="c2">李陵《答苏武书》注“乌”作“鸟”，“鸣”作“萧”。</span>
则伤心矣，臣一为之援琴而长太息，
<span class="c2">《别赋》注“援”作“挥”。</span>
未有不凄恻而涕泣者也。
<span class="c2">《别赋》注作“未有不凄怆而流涕者也”。</span>
今若足下，居则广厦高堂，连闼洞房，
<span class="c2">陆士衡《日出东南隅行》注“闼”作“邃”，《说苑·书说篇》亦作“邃”。</span>
下罗帷，来清风；倡优在前，谄谀侍侧，扬激楚，舞郑妾，流声以娱耳，练色以淫目；水戏
<span class="c2">《西京赋》注、《七命》注“戏”作“嬉”。</span>
则舫龙舟，建羽旗，鼓钓乎不测之渊；
<span class="c2">官本“钓”作“钩”，误，沈约《宋书·乐志一》作“吹”。</span>
野游则登平原，驰广囿，强弩下高鸟，勇士格猛兽；置酒娱乐，沈醉忘归：方此之时，视天地曾不若一指，虽有善鼓琴，未能动足下也。”孟尝君曰：“固然！”雍门周曰：“然臣窃为足下有所常悲。夫角帝而困秦者君也，连五国而伐楚者又君也。天下未尝无事，不从即衡；从成则楚王，衡成则秦帝。夫以秦、楚之强而报弱薛，犹磨萧斧而伐朝菌也，有识之士，莫不为足下寒心。天道不常盛，寒暑更进退，千秋万岁之后，宗庙必不血食；高台既已倾，曲池又已平，坟墓生荆棘，狐狸穴其中，游儿牧竖
<span class="c2">《七哀诗》注“游”作“樵”。</span>
踯躅其足而歌其上
<span class="c2">《七哀诗》注此句下有“行人见之凄怆”六字。</span>
曰：‘孟尝君之尊贵，亦犹若是乎！’”于是孟尝君喟然太息，涕泪承睫而未下。雍门周引琴而鼓之，徐动宫徵，叩角羽，终而成曲，孟尝君遂歔欷而就之曰：“先生鼓琴，令文立若亡国之人也。”</span>
韩哀秉辔而驰名；
<span class="c1">◎《吕氏春秋》曰：韩哀作御。◎王褒《圣主得贤臣颂》曰：
<span class="c2">◎李善曰：○《汉书》曰：王襄既为益州刺史，王褒作《中和》、《乐职》、《宣布》诗，襄因奏言褒有轶才。上乃征褒。既至，诏为《圣主得贤臣颂》。</span>
及至驾齧膝，参乘旦，
<span class="c2">◎应劭曰：马怒有余气，常齧膝而行也。◎张晏曰：齧膝、乘旦，皆良马名，驾则旦至，故以为名。◎孟康曰：良马低头口至膝，故曰齧膝。</span>
王良执靶，韩哀附舆，
<span class="c2">◎张晏曰：王良，郵无恤也。◎或曰：靶，音霸，谓辔也。韩哀，韩文侯也。</span>
纵驰骋骛，忽如景靡，
<span class="c2">《文选》“景”作“影”。</span>
过都越国，蹶如历块，追奔电，逐遗风，
<span class="c2">◎李善曰：遗风，风之疾者也。</span>
周流八极，万里一息，何其辽哉！人马相得也。</span>
卢敖翱翔乎玄阙，若士竦身于云清。
<span class="c1">◎《淮南子》曰：
<span class="c2">下文亦见《道应训》。</span>
卢敖游乎北海，
<span class="c2">◎高诱注：卢敖，燕人，秦始皇召以为博士，使求神仙，亡而不反也。</span>
经乎太阴，入乎玄阙，至于蒙毂之上，
<span class="c2">◎高诱注：太阴，北方也。玄阙，北方之山也。蒙毂，山名。◎“毂”作“穀”。</span>
见一士焉，深目而玄准，戾颈而鸢肩，丰上而杀下，轩轩然方迎风而舞，顾见卢敖慢然下其臂，遁逃乎碑下。
<span class="c2">◎高诱注：慢然，止舞也，匿于碑阴。</span>
卢敖俯而视之，方卷龟壳而食合梨。
<span class="c2">◎今本《淮南子》 “俯”作“就”，“卷”作“倦”，“合”作“蛤”。◎高诱注：楚人谓倨为倦。龟壳，龟甲也。蛤梨，海蚌也。</span>
卢敖乃与之语曰：“惟敖为背群离党，穷观于六合之外者，非敖而已乎！敖幼而好游，长不喻解，
<span class="c2">◎今本《淮南子》作“至长不渝”。◎庄逵吉曰：○《御览》此下有注云：渝，解也。◎刘家立曰：应有“解”字。</span>
周行四极，惟北阴之不闚，今卒睹夫子于是，子殆可与敖为交乎！”
<span class="c2">今本《淮南子》“交”作“友”。</span>
若士者齤然而笑曰：“嘻乎！子中州民，宁肯而远至此？此犹光乎日月而戴列星，
<span class="c2">◎高诱注：言太阴之地尚见日月也。</span>
阴阳之所行，四时之所生，此其比夫不名之地，犹突奥也。
<span class="c2">◎突，音要。今本《淮南子》“突”作“窔”。◎高诱注：言我所游不可字名之地，以卢敖所行比之，则如窔奥中也。</span>
若我南游乎罔之野，
<span class="c2">，音浪。</span>
北息于沈墨之乡，
<span class="c2">宋本“于”作“乎”。</span>
西穷冥冥之党，
<span class="c2">◎今本《淮南子》“冥冥”作“窅冥”。◎庄逵吉曰：党，所也，方言云。</span>
东贯鸿濛之光，
<span class="c2">今本《淮南子》“贯”作“开”。</span>
此其下无地而上无天，听焉无闻，视焉则眴，
<span class="c2">眴，音楦，目摇也，又同瞬。今本《淮南子》“则眴”作“无瞩”。</span>
此其外犹有沈沈之汜，
<span class="c2">◎今本《淮南子》“沈沈”作“汰汰”。◎高诱注：汰汰，四海与天之际水流声也。汜，涯也。</span>
其余一举而千万里，
<span class="c2">◎高诱注：千万里，汰汜之外也。</span>
吾犹未能之在。
<span class="c2">◎高诱注：吾尚未至此地。</span>
今子游始至于此，
<span class="c2">今本《淮南子》无“至”字。</span>
乃语穷观，岂不亦远哉！然子处矣，吾与汗漫期于九垓之上，
<span class="c2">◎今本《淮南子》“上”作“外”。◎高诱注：汗漫，不可知之也。九垓，九天之外。</span>
吾不可以久。”
<span class="c2">今本《淮南子》“久”下有“驻”字。</span>
若士举臂而竦身，遂入云中。卢敖仰而视之，弗见乃止，
<span class="c2">◎今本《淮南子》此句下有“驾柸治，悖若有丧也”八字。◎高诱注：止其所驾之车，楚人谓恨不得为柸治也。</span>
曰“吾比夫子也，犹黄鹄之与壤虫，
<span class="c2">毛本“与”作“兴”，误。</span>
终日行不离咫尺，
<span class="c2">◎高诱注：壤虫，虫之幼也。八尺为咫，十寸为尺。</span>
自以为远，不亦悲哉！”</span>
余实不能齐技于数子，故乃静然守已而自宁。’”

4. <span id="卷四十二·蜀书十二·杜周杜许孟来尹李谯郤传第十二-郤正-4"></span>
景耀六年，后主从谯周之计，遣使请降于邓艾，其书，正所造也。
<span class="c1">◎梁章钜曰：○陆游《筹笔驿诗》：一（种）〈等〉人间管城子，不堪谯叟作降牋。○不知造书者为郤正也。</span>
明年正月，钟会作乱成都，后主东迁洛阳，时扰攘仓卒，蜀之大臣无翼从者，
<span class="c1">◎胡三省曰：姜维既死，张翼、廖化、董厥必亦死于乱兵矣。◎弼按：张翼随钟会至成都，为乱兵所杀。廖化内徙洛阳，道病卒。董厥诣京都，为相国参军，使蜀慰劳。均见各本传。是三人惟张翼死于乱兵，胡氏谓廖化、董厥亦死者，误也。</span>
惟正及殿中督汝南张通，舍妻子单身随侍。后主赖正相导宜適，举动无阙，
<span class="c1">◎郤正相导后主事见《后主传》注引《汉晋春秋》。◎胡三省曰：宜，当也。適，亦当也。禅初入洛，见魏君臣，其礼各有所当。呜呼！使正束带立于朝，上而摈赞汉主，下而与宾客言事，事合宜而无阙失，岂非人臣之至愿哉！◎周寿昌曰： “宜適”应作“仪適”，宜、仪音近而误也。</span>
乃慨然太息，恨知正之晚。时论嘉之。赐爵关内侯。泰始中，除安阳令，
<span class="c1">安阳，今陕西汉中府城固县东，见《魏志·武纪》建安二十年。</span>
迁巴西太守。泰始八年诏曰：“正昔在成都，颠沛守义，不违忠节，及见受用，尽心幹事，有治理之绩，其以正为巴西太守。”
<span class="c1">上文有“泰始中迁巴西太守”，下文不应又载泰始八年之诏，当为裴注误入正文也。</span>
咸宁四年卒。
<span class="c1">◎钱大昕曰：“泰始中”以下至“咸宁四年卒”五十七字皆入晋后事，可不必载。</span>
凡所著述诗论赋之属，垂百篇。
<span class="c1">◎《隋书·经籍志》：晋巴西太守郤正《集》一卷。◎二唐志同。严可均录存《为后主作降书》、《姜维论》、《释讥》，凡三篇。◎姚振宗曰：史言郤令先著百篇，隋、唐志著录乃只一卷，所佚多矣。</span>

5. <span id="卷四十二·蜀书十二·杜周杜许孟来尹李谯郤传第十二-郤正-5"></span>
评曰：杜微修身隐静，不役当世，庶几夷、皓之概。周群占天有征，杜琼沈默慎密，诸生之纯也。许、孟、来、李，博涉多闻，尹默精于《左氏》，虽不以德业为称，信皆一时之学士。谯周词理渊通，为世硕儒，有董、扬之规，
<span class="c1">◎李光地曰：以扬雄比周可也，但多一 “董”字。</span>
郤正文辞灿烂，有张、蔡之风，加其行止，君子有取焉。二子处晋事少，在蜀事多，故著于篇。
<span class="c1">◎刘咸炘曰：但赞诸儒学业，又推其师拟于董、扬。然据传中所录之事，诸儒僻好术数，忿争褊躁，或陈曹氏之符，或献劝降之策，皆陋劣鄙儒也。吾蜀不幸，无人可纪，乃使诸儒列名史策。</span>
<span class="c1">张璠以为谯周所陈降魏之策，盖素料刘禅懦弱，心无害戾，故得行也。如遇忿肆之人，虽无他算，然矜殉鄙耻，或发怒妄诛，以立一时之威，快其斯须之意者，此亦夷灭之祸云。
<span class="c2">◎何焯曰：张璠识陋旨迂，注家何以取诸？◎刘家立曰：此注应在《谯周传》中，今附总评下，疑误。</span>
</span>
