---
weight: 51
title: 卷五十·吴书五·妃嫔传第五
---

# 卷五十·吴书五·妃嫔传第五

1. <span id="卷五十·吴书五·妃嫔传第五-1"></span>
吴书五

2. <span id="卷五十·吴书五·妃嫔传第五-2"></span>
三国志五十妃嫔传第五
<span class="c1">◎刘咸炘曰：既贬称夫人，何为题曰妃嫔？是篇叙吴景、徐琨等事，仍马、班《外戚传》法。</span>

3. <span id="卷五十·吴书五·妃嫔传第五-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：忘机子</span>
<span class="c1">复校：擎骥</span>

## 孙破虏吴夫人

1. <span id="卷五十·吴书五·妃嫔传第五-孙破虏吴夫人-1"></span>
孙破虏吴夫人，吴主权母也。本吴人，徙钱唐，
<span class="c1">吴、钱唐，均见《孙坚传》。</span>
早失父母，与弟景居。
<span class="c1">◎赵一清曰：○《寰宇记》卷九十一云：姑苏山西北十二里胥口东岸有汉奉车都尉衡州刺史吴煇墓。〖◎弼按：《寰宇记》“衡”作“冲”，汉时无衡州，亦无冲州，二者均误。〗煇字光脩，丹阳太守吴景父也。</span>
孙坚闻其才貌，欲娶之。吴氏亲戚嫌坚轻狡，将拒焉，坚甚以惭恨。夫人谓亲戚曰：“何爱一女以取祸乎？如有不遇，命也。”于是遂许为婚，生四男一女。
<span class="c1">◎钱大昭曰：《诸葛瑾传》云“孙权姊婿曲阿弘咨见而异之”，疑即此一女之夫也。◎弼按：○《孙坚传》：坚四子，策、权、翊、匡。○《潘濬传》注引《吴书》云：权以姊陈氏女妻潘祕。○《蜀志·先主传》：权进妹固好。○据此数传，是吴夫人所生不止一女也。或为庶生之女乎？</span>
<span class="c1">◎《搜神记》曰：初，夫人孕而梦月入其怀，既而生策。及权在孕，又梦日入其怀，以告坚曰：“昔妊策，梦月入我怀，今也又梦日入我怀，何也？”坚曰：“日月者，阴阳之精，极贵之象，吾子孙其兴乎！”
<span class="c2">《宋书·符瑞志》所载与此同，已见《孙权传》注。</span>
</span>

2. <span id="卷五十·吴书五·妃嫔传第五-孙破虏吴夫人-2"></span>
景常随坚征伐有功，拜骑都尉。袁术上景领丹阳太守，
<span class="c1">丹阳郡，见《孙策传》。</span>
讨故太守周昕，
<span class="c1">周昕事见《孙静传》，又见《魏志·武纪》初平元年。</span>
遂据其郡。孙策与孙河、吕范依景，
<span class="c1">◎孙河，孙坚族子，见《孙韶传》注引《吴书》。◎《孙策传》：策舅吴景时为丹阳太守，策与吕范、孙河俱就景。</span>
合众共讨泾县山贼祖郎，
<span class="c1">泾县，见《孙策传》。祖郎事见《孙策传》注引《江表传》，又详见《孙辅传》注引《江表传》。</span>
郎败走。会为刘繇所迫，
<span class="c1">◎《孙策传》：刘繇为扬州刺史，渡江治曲阿。时吴景尚在丹阳，策从兄贲又为丹阳都尉，繇至皆迫逐之。</span>
复北依术，术以为督军中郎将，与孙贲共讨樊能、于麋于横江，又击笮融、薛礼于秣陵。
<span class="c1">横江、秣陵俱见《孙策传》，笮融、薛礼事见《刘繇传》。</span>
时策被创牛渚，
<span class="c1">牛渚，见《孙策传》。策攻牛渚，为流矢所中，见《策传》注引《江表传》。</span>
降贼复反，景攻讨，尽禽之。从讨刘繇，繇奔豫章，
<span class="c1">豫章，见《孙策传》。</span>
策遣景、贲到寿春报术。术方与刘备争徐州，以景为广陵太守。术后僭号，策以书喻术，术不纳，便绝江津，不与通，使人告景。景即委郡东归，策复以景为丹阳太守。汉遣议郎王誧。
<span class="c1">音普。</span>
衔命南行，
<span class="c1">王誧于建安二年南行，见《孙策传》注引《江表传》。</span>
表景为扬武将军，领郡如故。

3. <span id="卷五十·吴书五·妃嫔传第五-孙破虏吴夫人-3"></span>
及权少年统业，夫人助治军国，甚有补益。
<span class="c1">◎《周瑜传》注引《江表传》曰：曹公新破袁绍，建安七年，下书责孙权质任子。权召群臣会议，不能决，乃独将瑜诣母前定议。权母曰：“公瑾议是也。”遂不送质。◎《张紘传》注引《吴书》曰：权初承统，太夫人以方外多难，深怀忧劳，数有优令辞谢，付属以辅助之义。紘辄拜牋答谢。◎《张昭传》：昭曰： “昔太后、桓王以陛下属老臣，是以思尽臣节，以报厚恩。”◎《董袭传》：权年少，初统事，太妃忧之，引见张昭及袭等，问江东可保否。◎据此数传所云，皆为夫人助治军国之证。</span>
<span class="c1">◎《会稽典录》曰：
<span class="c2">◎章宗源曰：○《晋书·虞预传》：预著《会稽典录》二十篇。○《史通·采撰篇》曰：郡国之记，谱牒之书，务欲矜其州里，夸其士族，如江东五儁，始自《会稽典录》，颍川八龙，出于《荀氏家传》。苟不别加研覆，何以详其是非？○《杂述篇》曰：若圈称《陈留耆旧》，周裴《汝南先贤》，陈寿《益部耆旧》，虞预《会稽典录》，此之谓郡书者也。○愚案：《吴志·虞翻传》注引山阴朱育对太守濮阳兴，述初平末年王府君问士于虞仲翔，仲翔具答，其言会稽人士最详。至江东五儁，逸篇中未见征引。◎沈家本曰：○《隋志》：《会稽典录》二十四卷，虞豫撰。○二唐志卷同，“豫”作“预”，《晋书》本传作“预”，传云“著《会稽典录》二十篇”，与隋、唐志篇卷不同。◎黄逢元曰：《国志》注、《世说》各篇注、《书钞》、《初学记》、《御览》屡引此书。◎弼按：虞预事见《魏志·王粲传》注引虞预《晋书》。《会稽典录》辑本见《说郛》及《古今说部丛书》。</span>
策功曹魏腾，
<span class="c2">◎官本《考证》曰：《御览》作“魏胜”。◎卢明楷曰：《吴范传》作“魏滕”，注引“忤策，几殆，赖太妃救得免”，事与此合。盖“腾”与“滕”音同，“胜”则“滕”字之讹耳。</span>
以迕意见谴，将杀之，士大夫忧恐，计无所出。夫人乃倚大井而谓策曰：“汝新造江南，其事未集，方当优贤礼士，舍过录功。魏功曹在公尽规，
<span class="c2">毛本“功”作“公”，误。</span>
汝今日杀之，则明日人皆叛汝。吾不忍见祸之及，当先投此井中耳。”策大惊，遽释腾。夫人智略权谲，类皆如此。</span>
建安七年，临薨，
<span class="c1">◎梁章矩曰：此书“七年”者，当因下文“八年，景卒官”之文而误。◎弼按：《孙权传》亦云七年薨。</span>
引见张昭等，属以后事，合葬高陵。
<span class="c1">◎《志林》曰：按会稽贡举簿，建安十二年到十三年阙，无举者，云府君遭忧，此则吴后以十二年薨也；八年、九年皆有贡举，斯甚分明。</span>

4. <span id="卷五十·吴书五·妃嫔传第五-孙破虏吴夫人-4"></span>
八年，景卒官，子奋授兵为将，封新亭侯，卒。
<span class="c1">◎《吴书》曰：权征荆州，拜奋吴郡都督，以镇东方。</span>
子安嗣，安坐党鲁王霸死。奋弟祺嗣，
<span class="c1">◎《吴书》曰：祺与张温、顾谭友善，权令关平辞讼事。</span>
封都亭侯，卒。子纂嗣。纂妻即滕胤女也，胤被诛，并遇害。

## 吴主权谢夫人

1. <span id="卷五十·吴书五·妃嫔传第五-吴主权谢夫人-1"></span>
吴主权谢夫人，会稽山阴人也。
<span class="c1">会稽山阴，见《孙坚传》。</span>
父，
<span class="c1">◎官本“ ”作“煚”。◎沈家本曰：○作“煚”是。○《广韵·二十八梗》：煚，俱永切，火也。◎何焯曰：，音警。</span>
汉尚书郎、徐令。
<span class="c1">◎《郡国志》：徐州下邳国徐。◎李兆洛曰：今安徽泗州盱眙县西北八十里。</span>
<span class="c1"> 子承，撰《后汉书》，
<span class="c2">◎谢承《书》，详见《魏志·武帝纪》初平元年。◎赵一清曰：○《困学纪闻》云：谢承父为尚书郎，每读高祖及光武之后将相名臣策文通训，条在南宫，秘于省阁，唯台郎升复道取急，因得开览。汉尚书作诏文，尚书郎乃今中书舍人。○阎若璩曰：谢《书》一百三十卷，阳曲傅山谓永乐间扬州曾有刊本。一清按：傅征君非妄言者，曾与莆田郑王臣晤于京师渠，云闽中旧家有此书，彼亲见来。记此以为他日访求之迹。</span>
称幼以仁孝为行，明达有令才。弟贞，履蹈法度，笃学尚义，举孝廉，建昌长，
<span class="c2">建昌，见《孙权传》黄武七年。</span>
卒官。</span>
权母吴为权聘以为妃，爱幸有宠。后权纳姑孙徐氏，欲令谢下之，
<span class="c1">◎何焯曰：三国之君皆不知正家，纳再婚之女，而反使聘嫡下之，此权晚年所以继嗣不定也。</span>
谢不肯，由是失志，早卒。
<span class="c1">◎《孙霸传》：霸二子基、壹，与祖母谢姬徙会稽乌伤。◎据《霸传》，则霸为谢姬所生，然非此谢夫人也。</span>
后十余年，弟承拜五官郎中，稍迁长沙东部都尉、
<span class="c1">◎《孙亮传》：太平二年：以长沙东部为湘东郡。</span>
武陵太守，
<span class="c1">武陵郡，见《蜀志·先主传》建安十三年。</span>
撰《后汉书》百余卷。
<span class="c1">◎《会稽典录》曰：承字伟平，博学洽闻，尝所知见，终身不忘。
<span class="c2">◎《隋志》：《会稽先贤传》七卷，谢承撰。梁又有谢承《集》四卷，今亡。</span>
子崇扬威将军，崇弟勖吴郡太守，并知名。</span>

## 吴主权徐夫人

1. <span id="卷五十·吴书五·妃嫔传第五-吴主权徐夫人-1"></span>
吴主权徐夫人，吴郡富春人也。
<span class="c1">富春，见《孙坚传》。</span>
祖父真，与权父坚相亲，坚以妹妻真，生琨。琨少仕州郡，汉末扰乱，去吏，随坚征伐有功，拜偏将军。坚薨，随孙策讨樊能、于麋等于横江，击张英于当利口，
<span class="c1">横江、当利口，俱见《孙策传》。</span>
而船少，欲驻军更求。琨母时在军中，谓琨曰：“恐州家多发水军来逆人，
<span class="c1">刘繇为扬州刺史，故称为州家。</span>
则不利矣，如何可驻邪？宜伐芦苇以为泭，佐船渡军。”
<span class="c1">琨母即孙坚妹，亦可谓有诸兄风。</span>
<span class="c1">◎泭，音敷。◎郭璞注《方言》曰：泭，水中箄也。
<span class="c2">◎今本《方言》：泭谓之篺，篺谓之筏。筏，秦、晋之通语也。◎今本无郭注此文。◎《说文》：泭，编木以渡也。◎《释言》：舫，泭也。◎孙炎注云：方木置水中为泭筏也。◎《释文》：泭，或作“ ”，又作“桴”。◎《楚辞·九章》：乘氾泭以下流兮。◎王逸注云：编竹木曰泭。</span>
</span>
琨具启策，策即行之，众悉俱济，遂破英，击走笮融、刘繇，事业克定。
<span class="c1">◎或曰：此策渡江第一战功，乃散见于不经意处。隆洼高下，因物施削，史家鸿钧手然也。</span>
策表琨领丹阳太守，会吴景委广陵来东，复为丹阳守。
<span class="c1">◎《江表传》曰：初，袁术遣从弟胤为丹阳，
<span class="c2">袁胤事见《孙策传》注引《江表传》。</span>
策令琨讨而代之。会景还，以景前任仕丹阳，
<span class="c2">宋本“任”作“在”，“仕”字为衍文。</span>
宽仁得众，吏民所思，而琨手下兵多，
<span class="c2">监本“手”作“下”，误。</span>
策嫌其太重，且方攻伐，宜得琨众，乃复用景，召琨还矣。
<span class="c2">宋本“矣”作“吴”。</span>
</span>
琨以督军中郎将领兵，从破庐江太守李术，
<span class="c1">李术事见《孙权传》建安五年注引《江表传》。</span>
封广德侯，
<span class="c1">◎《晋志》：扬州宣城郡广德。◎《宋志》：宣城太守，广德令。何《志》云汉旧县。二汉志并无。疑是吴所立。◎《元和志》：后汉分故鄣置。◎洪亮吉曰：县是汉末立，故二汉志未录。当以何承天《志》为是。◎谢锺英曰：○《吕蒙传》“孙权统事，蒙领广德长”，即此。○《方舆纪要》：今安徽广德州治。</span>
迁平虏将军。
<span class="c1">平虏将军，一人，第三品。</span>
后从讨黄祖，中流矢卒。

2. <span id="卷五十·吴书五·妃嫔传第五-吴主权徐夫人-2"></span>
琨生夫人，初適同郡陆尚。尚卒，权为讨虏将军在吴，聘以为妃，使母养子登。后权迁移，以夫人妒忌，废处吴。积十余年，权为吴王及即尊号，登为太子，群臣请立夫人为后，权意在步氏，卒不许。
<span class="c1">◎《孙登传》：登所生庶贱，徐夫人少有母养之恩，后徐氏以妒废除吴。登将拜太子，辞曰：“欲立太子，宜先立后。”权曰：“卿母安在？”对曰：“在吴。”权默然。</span>
后以疾卒。兄矫，嗣父琨侯，讨平山越，拜偏将军，先夫人卒，无子。弟祚袭封，亦以战功至于芜湖督、
<span class="c1">◎官本《考证》曰：汉丹阳郡芜湖县，东晋始改名于湖，此“于”字疑衍。◎钱仪吉曰：汉丹阳郡有芜湖，而于湖至晋太康二年始分丹阳县立，此“于”字当衍。◎谢锺英曰：○丹阳郡有于湖城。○沈《志》：于湖县，三国吴为督农校尉治。◎弼按：芜湖，见《太史慈传》。○《晋志》丹阳郡有于湖、芜湖二县。吴于滨江要地置督，以作芜湖督为是。于湖非芜湖所改，官本《考证》误。</span>
平魏将军。
<span class="c1">◎梁章钜曰：此所谓杂号将军，惟吴置之徐祚及朱绩、钟离牧三人。</span>

## 吴主权步夫人

1. <span id="卷五十·吴书五·妃嫔传第五-吴主权步夫人-1"></span>
吴主权步夫人，临淮淮阴人也，
<span class="c1">临淮淮阴，见《步骘传》。</span>
与丞相骘同族。汉末，其母携将徙庐江，庐江为孙策所破，皆东渡江，以美丽得幸于权，宠冠后庭。
<span class="c1">《御览》“庭”作“宫”。</span>
生二女，长曰鲁班，字大虎，前配周瑜子循，后配全琮；少曰鲁育，字小虎，前配朱据，后配刘纂。
<span class="c1">◎梁章钜曰：以金枝玉叶之贵，同时再醮，恬不为怪，当时之风尚可知矣。◎侯康曰：○《抱朴子·讥惑篇》云：吴之善书，则有皇象、刘纂、岑伯然、朱季平，皆一代之绝手也。◎弼按：刘纂为车骑，见《孙峻传》。公主鲁班与孙峻私通，孙峻杀公主鲁育，亦见《孙峻传》。</span>
<span class="c1">◎《吴历》曰：纂先尚权中女，早卒，故又以小虎为继室。
<span class="c2">◎《左传》：惠公元妃孟子，孟子卒，继室以声子。◎杜注：元妃死，次妃摄治内事，犹不得称夫人，故谓之继室。◎何焯曰：继室之名，于时已谬，故委巷之书，君子所慎。◎周寿昌曰：三国时重《左氏》学，继室二字，即本《左氏》，不得谓为委巷。即晋胡冲《吴历》亦古矣，何得谓为委巷之书？</span>
</span>

2. <span id="卷五十·吴书五·妃嫔传第五-吴主权步夫人-2"></span>
夫人性不妒忌，
<span class="c1">《御览》“忌”作“嫉”。</span>
多所推进，故久见爱待。
<span class="c1">监本“待”作“侍”，误。</span>
权为王及帝，意欲以为后，而群臣议在徐氏，权依违者十余年，
<span class="c1">◎胡三省曰：依违，不决也。◎或曰：权以晏昵之私，妃匹不正，以致嗣子不定，卒致颠覆，此孔子所以以二南教子也。</span>
然宫内皆称皇后，亲戚上疏称中宫。及薨，臣下缘权指，
<span class="c1">《御览》“指”作“旨”。</span>
请追正名号，乃赠印绶，策命曰：“惟赤乌元年闰月戊子，
<span class="c1">◎潘眉曰：是年魏闰十一月，吴闰十月，盖魏用《景初历》，吴自用夏正。蜀与吴同时，魏景初二年也。</span>
皇帝曰：呜呼皇后，惟后佐命，共承天地。虔恭夙夜，与朕均劳。内教脩整，礼义不愆。宽容慈惠，有淑懿之德。民臣县望，远近归心。朕以世难未夷，大统未一，缘后雅志，每怀谦损。是以于时未授名号，亦必谓后降年有永，永与朕躬对扬天休。不寤奄忽，大命近止。朕恨本意不早昭显，伤后殂逝，不终天禄。愍悼之至，痛于厥心。今使使持节丞相醴陵亭侯雍
<span class="c1">◎钱大昭曰：○《顾雍传》：雍初封阳遂乡侯，进封醴陵侯。子裕袭醴陵侯。○盖由乡侯进封县侯也，“亭”字衍。</span>
奉策授号，配食先后。魂而有灵，嘉其宠荣。呜呼哀哉！”葬于蒋陵。
<span class="c1">◎杭世骏曰：○《六朝事迹》云：今蒋子文庙相对向西有曰孙陵冈，是为蒋陵。赤乌元年，追拜夫人布氏为皇后，后合葬蒋陵。今蒋庙西南孙陵冈上有步夫人墩，墩之侧有夫人冢，乃其地也。</span>

## 吴主权王夫人

1. <span id="卷五十·吴书五·妃嫔传第五-吴主权王夫人-1"></span>
吴主权王夫人，琅邪人也。
<span class="c1">◎《吴书》曰：夫人父名卢九。</span>
夫人以选入宫，黄武中得幸，
<span class="c1">以孙和赤乌五年年十九推之，当生于黄武三年，夫人当于黄武二年前选入宫。</span>
生孙和，
<span class="c1">“孙”字衍。</span>
宠次步氏。步氏薨后，和立为太子，权将立夫人为后，而全公主素憎夫人，稍稍谮毁。及权寝疾，言有喜色，由是权深责怒，以忧死。
<span class="c1">◎《孙和传》：少以母王有宠见爱。赤乌五年，立为太子，时年十九。是后王夫人与全公主有隙，全公主言王夫人见上寝疾有喜色。权由是发怒，夫人忧死。</span>
和子晧立，追尊夫人曰大懿皇后，封三弟皆列侯。

## 吴主权王夫人

1. <span id="卷五十·吴书五·妃嫔传第五-吴主权王夫人-1"></span>
吴主权王夫人，南阳人也。以选入宫，嘉禾中得幸，生孙休。
<span class="c1">“孙”字衍。孙休死于永安七年，年三十，当生于嘉禾四年。</span>
及和为太子，和母贵重，诸姬有宠者，
<span class="c1">《御览》“姬”作“妃”。</span>
皆出居外。
<span class="c1">◎赵一清曰：○《拾遗记》：吴主赵夫人，丞相达之妹。善画，巧妙无双。能于指间以彩丝织云霞龙蛇之锦，大则盈尺，小则方寸，宫中谓之机绝。孙权常叹魏、蜀未夷，军旅之隙，思得善画者，使图山川地势军阵之像。达乃进其妹。权使写九州方岳之势。夫人曰：“丹青之色，甚易歇灭，不可久宝；妾能刺绣，列国方帛之上，写以五岳河海城邑行阵之形。”既成，乃进于吴主，时人谓之针绝。虽棘刺木猴，云梯飞鸢，无过此丽也。权居昭阳宫，倦暑，乃褰紫绡之帷，夫人曰：“此不足贵也。”权使夫人指其意思焉。答曰： “妾欲穷虑尽思，能使下绡帷而清风自入，视外无有蔽碍，列侍者飘然自凉，若驭风而行也。”权称善。夫人乃折发以神胶续之。神胶出郁夷国，接弓弩之断弦，百断百续也。乃织为罗縠，累月而成，裁为幔，内外视之，飘飘如烟气轻动，而房内自凉。时权常在军旅，每以此幔自随，以为征幕。舒之则广纵一丈，卷之则可内于枕中，时人谓之丝绝。故吴有三绝，四海无俦其妙。后有贪宠求媚者，言夫人幻耀于人主，因而致退黜。虽见疑坠，犹存录其巧工。吴亡，不知所在。◎弼按：赵达未为丞相，可证《拾遗记》之虚伪。</span>
夫人出公安，卒，因葬焉。
<span class="c1">公安，见《蜀志·刘璋传》。</span>
休即位，遣使追尊曰敬怀皇后，
<span class="c1">《御览》“怀”作“华”。</span>
改葬敬陵。王氏无后，封同母弟文雍为亭侯。

## 吴主权潘夫人

1. <span id="卷五十·吴书五·妃嫔传第五-吴主权潘夫人-1"></span>
吴主权潘夫人，会稽句章人也。
<span class="c1">句章，见《孙坚传》。</span>
父为吏，坐法死。夫人与姊俱输织室，
<span class="c1">◎《汉书·五行志》：织室所以奉宗庙衣服。</span>
权见而异之，召充后宫。得幸
<span class="c1">◎赵一清曰：○《拾遗记》：吴主潘夫人，父坐法，夫人输入织室，容态少俦，为江东绝色。同幽者百余人，谓夫人为神女，敬而远之。有司闻于吴主，使图其容貌。夫人忧戚不食，减瘦改形。工人写其真状以进，吴主见而喜悦，以琥珀如意抚按即折，嗟曰：“此神女也，愁貌尚能感人，况在欢乐！”乃命雕轮就织室，纳于后宫，果以姿色见宠。每以夫人游昭宣之台，恣意幸適，既尽酣醉，唾于玉壶中，使侍婢泻于台下，得火齐指环，即挂石榴枝上，因其处起台，名曰环榴台。时有谏者云：“今吴、蜀争雄，‘还刘’之名，将为妖矣！”权乃翻 其名曰榴环台。又与夫人游钓台，得大鱼。吴王大喜，夫人曰：“昔闻泣鱼，今乃为喜，有 喜必有忧，以为深戒！”至末年，渐相谮毁，稍见离退。时人谓夫人知几其神。钓台基今尚 存焉。◎弼按：《拾遗记》所载与本传异，秦嘉生于陇西，与河洛隔绝，文献无征，事多附 会，不足以参证史籍。《四库提要》亦谓其言荒诞，证以史传，皆不合也。</span>
有娠，
<span class="c1">《御览》 “娠”作“身”。</span>
梦有似龙头授己者，
<span class="c1">◎元本、官本“似”作“以”。◎刘家立曰：“以”、 “似”古字通。</span>
己以蔽膝受之，遂生孙亮。
<span class="c1">◎“孙”字衍。◎或曰：亮不终，兆于初生，数有前定邪？抑后人傅会邪？</span>
赤乌十三年，亮立为太子，
<span class="c1">◎《孙亮传》：亮姊全公主谮太 子和子母。赤乌十三年，和废，权遂立亮为太子。◎是时亮年仅八岁，权已六十九矣。暮年 倒行逆施，立此幼子，溺爱之私一致如是。</span>
请出嫁夫人之姊，权听许之。明年，
<span class="c1">太元元年。</span>
 立夫人为皇后。性险妒容媚，自始至卒，谮害袁夫人等甚众。
<span class="c1">◎《吴录》曰：袁夫人者， 袁术女也，
<span class="c2">◎《魏书·袁术传》：术女入孙权宫。</span>
有节行而无子。权数以诸姬子与养之， 辄不育。及步夫人薨，权欲立之。夫人自以无子，固辞不受。</span>
权不豫，夫人使问中书令孙 弘
<span class="c1">◎《御览》“孙弘”作“张昭”，误。弘为会稽人，见《张昭传》注引《吴录》。中书令 孙弘附鲁王霸，见《孙和传》注引殷基《通语》。◎《朱据传》：中书令孙弘谮润据，权寝疾， 弘为诏书追赐据死。◎弘后为诸葛恪所杀，见《恪传》。</span>
吕后专制故事。侍疾疲劳，因以羸 疾，诸宫人伺其昏卧，共缢杀之，托言中恶。
<span class="c1">◎胡三省曰：中恶，暴病而死也。中，竹仲 翻。</span>
后事泄，坐死者六七人。
<span class="c1">◎胡三省曰：斯事也，实吴用事之臣所为也。潘后欲求称制， 左右小人正当相与从臾为之，安有不胜其虐而缢杀之之理？吴史缘饰，后人遂因而书之云尔。</span>
权寻薨，合葬蒋陵。孙亮即位，以夫人姊婿谭绍为骑都尉，授兵。亮废，绍与家属送本郡庐 陵。
<span class="c1">孙权尚有仲姬，见《孙奋传》。</span>

## 孙亮全夫人

1. <span id="卷五十·吴书五·妃嫔传第五-孙亮全夫人-1"></span>
孙亮全夫人，全尚女也。
<span class="c1">◎全尚妻即孙峻姊，见《朱夫人传》。◎《孙綝传》：亮妃，綝从姊女也。◎《通鉴》：会稽潘夫人有宠于吴主，生少子亮，吴主爱之。全公主既与太子和有隙，欲豫自结，数称亮美，以其夫之兄子尚女妻之。◎胡三省曰：为后孙綝杀尚废亮、迁全公主张本。</span>
尚从祖母公主爱之，
<span class="c1">此即谓全公主也。全公主为全尚女之从祖母。此“尚”字衍。</span>
每进见辄与俱。及潘夫人母子有宠，公主自以与孙和母有隙，
<span class="c1">公主，宋、元本、冯本作“全主”。</span>
乃劝权为潘氏男亮纳夫人，
<span class="c1">全公主盖以其夫家之侄孙女为母家之弟妇。</span>
亮遂为嗣。夫人立为皇后，
<span class="c1">◎赵一清曰：○《拾遗记》：孙亮作琉璃屏风，甚薄而莹澈，每于月下清夜舒之。常与爱姬四人，皆振古绝色，一名朝姝，二名丽居，三名洛珍，四名洁华，使四人坐屏风内，而外望之，如无隔，惟香气不通于外。为四人合四气香，殊方异国所出，凡经践蹑宴息之处，香气沾衣，（沥）〈历〉年弥盛，百浣不歇，因名曰百濯香。或以人名香，故有朝姝香、丽居香、洛珍香、洁华香。亮每游，此四人皆同舆席，来侍皆以香名前后为次，不得乱之。所居室名为思香媚寝。◎蒋超伯曰：○《钗小志》：丽居，孙亮爱姬也，鬒发香净，一生不用洛成。洛成，乃梳篦别名。</span>
以尚为城门校尉，
<span class="c1">当在建兴初。</span>
封都亭侯，代滕胤为太常、卫将军，
<span class="c1">当在太平元年。滕胤为大司马在太平元年。</span>
进封永平侯，
<span class="c1">◎《宋书·州郡志》：丹阳尹，永世令，吴分溧阳为永平县，晋武帝太康元年更名。◎《方舆纪要》：今江苏镇江府溧阳县南十五里。</span>
录尚书事。时全氏侯有五人，
<span class="c1">全琮因功封钱唐侯在尚主之前，不缘外戚。余人封侯，史无明文。</span>
并典兵马，其余为侍郎、骑都尉，宿卫左右，自吴兴，
<span class="c1">监本“兴”作“典”，误。</span>
外戚贵盛莫及。及魏大将诸葛诞以寿春来附，而全怿、全端、全祎、全仪等并因此际降魏，
<span class="c1">诸全降魏事详见《魏志·钟会传》。</span>
全熙谋泄见杀，由是诸全衰弱。会孙綝废亮为会稽王，后又黜为侯官侯，
<span class="c1">侯官，见《孙休传》永安三年。</span>
夫人随之国，居侯官，尚将家属徙零陵，
<span class="c1">零陵，见《蜀志·先主传》建安十三年。</span>
迫见杀。
<span class="c1">宋本“迫”作“追”，官本作“道”。</span>
<span class="c1">◎《吴录》曰：亮妻惠解有容色，居侯官，吴平乃归，永宁中卒。
<span class="c2">已至晋惠帝时矣。</span>
</span>

## 孙休朱夫人

1. <span id="卷五十·吴书五·妃嫔传第五-孙休朱夫人-1"></span>
孙休朱夫人，朱据女，休姊公主所生也。
<span class="c1">即朱公主鲁育之女也。权纳姑孙，休妻其甥。</span>
<span class="c1">◎臣松之以为：休妻其甥，事同汉惠。
<span class="c2">◎荀悦《前汉纪》：惠帝四年，立皇后张氏，帝长姊鲁元公主女也。太后欲为重亲，故配帝。</span>
荀悦讥之已当，故不复广言。
<span class="c2">◎荀悦曰：夫妇之际，人道之大伦也。《诗》称：“刑于寡妻，至于兄弟，以御于家邦。”《易》称：“正家道，家道正而天下大定矣。”姊子而为后，昏于礼而黩于人情，非所以示天下、作民则也。群臣莫谏，过哉。</span>
</span>
赤乌末，权为休纳以为妃。
<span class="c1">时休年十六岁。</span>
休为琅邪王，
<span class="c1">◎《孙权传》：太和二年，立子休为琅邪王，居虎林。</span>
随居丹阳。
<span class="c1">◎随，疑作“徙”。◎《孙休传》：诸葛恪不欲诸王在滨江兵马之地，徙休于丹阳郡。</span>
建兴中，孙峻专政，公族皆患之。全尚妻即峻姊，故惟全主祐焉。初，孙和为太子时，全主谮害王夫人，欲废太子，立鲁王，朱主不听，由是有隙。五凤中，孙仪谋杀峻，事觉被诛。
<span class="c1">事见《孙亮传》五凤二年。</span>
全主因言朱主与仪同谋，峻枉杀朱主。
<span class="c1">◎是时朱据已死，鲁育改適刘纂，何以尚称朱主？◎《孙峻传》：将军孙仪等欲因会杀峻，事泄，仪等自杀，死者数十人，并及公主鲁育。</span>
休惧，遣夫人还建业，执手泣别。既至，峻遣还休。太平中，
<span class="c1">陈本“太”上有“后”字，误。</span>
孙亮知朱主为全主所害，问朱主死意。
<span class="c1">◎胡三省曰：问公主见杀之意。</span>
全主惧曰：“我实不知，皆据二子熊、损所白。”亮杀熊、损。
<span class="c1">◎《朱据传》：孙亮时，二子熊、损各复领兵，为全公主所谮，皆死。◎《孙綝传》：亮推鲁育见杀本末，责怒虎林督朱熊、熊弟外部督朱损不匡正孙峻，乃令丁奉杀熊于虎林，杀损于建业。</span>
损妻是峻妹也，
<span class="c1">孙峻姊为全尚妻，即全公主之侄妇。孙峻妹为朱损妻，即朱公主之子妇。</span>
孙綝益忌亮，遂废亮立休。永安五年，立夫人为皇后。休卒，群臣尊夫人为皇太后。
<span class="c1">孙休有太子，濮阳兴、张布说休妃太后朱以孙晧为嗣，见《孙晧传》。</span>
孙晧即位月余，贬为景皇后，称安定宫。甘露元年七月，见逼薨，
<span class="c1">事见《孙晧传》甘露元年。</span>
合葬定陵。
<span class="c1">孙休葬定陵，见《孙晧传》元兴元年。</span>
<span class="c1">◎《搜神记》曰：孙峻杀朱主，埋于石子冈。
<span class="c2">◎《诸葛恪传》：建业南有长陵名曰石子冈，葬者依焉。孙峻杀恪，投其尸于此。◎胡三省曰：今高座寺后即石子冈，寺在建康城南门外。◎《寰宇记》：冈在江宁县南十五里，周二十里。《府志》，今城南高座寺后即石子冈地。</span>
归命即位，将欲改葬之。冢墓相亚，不可识别，而宫人颇识主亡时所著衣服，乃使两巫各住一处以伺其灵，
<span class="c2">陈本“伺”作“祠”。</span>
使察鉴之，不得相近。久时，二人俱白见一女人年可三十余，上著青锦束头，紫白袷裳，丹綈丝履，从石子冈上半冈，而以手抑膝长太息，小住须臾，进一冢便止，
<span class="c2">宋本作“进一冢上便住”。</span>
徘徊良久，奄然不见。二人之言，不谋而同，于是开冢，衣服如之。</span>

## 孙和何姬

1. <span id="卷五十·吴书五·妃嫔传第五-孙和何姬-1"></span>
孙和何姬，丹阳句容人也。
<span class="c1">句容，见《孙权传》赤乌八年。</span>
父遂，本骑士。孙权尝游幸诸营，而姬观于道中，
<span class="c1">《御览》“姬”上有“何”字。</span>
权望见异之，命宦者召入，以赐子和。生男，权喜，名之曰彭祖，即晧也。太子和既废，后为南阳王，居长沙。
<span class="c1">◎《孙和传》：太元二年，封和魏南阳王，遣居长沙。</span>
孙亮即位，孙峻辅政。峻素媚事全主，全主与和母有隙，遂劝峻徙和居新都，遣使赐死，嫡妃张氏亦自杀。
<span class="c1">◎张妃为张昭之孙女，张承之女。孙权令和修敬于承，执子婿之礼，见《张昭传》。◎《孙和传》：孙峻夺和玺绶，徙新都，又遣使者赐死，和与张妃辞别，张曰：“吉凶当相随，终不独生活也。”亦自杀，举邦伤焉。</span>
何姬曰：“若皆从死，谁当养孤？”
<span class="c1">◎《通鉴》“养”作“字”。◎胡注：○《说文》曰：字，乳也，爱也</span>
遂拊育晧，及其三弟。
<span class="c1">《通鉴》“拊”作“抚”，时在建兴二年，晧年十二岁。</span>
晧即位，尊和为昭献皇帝，
<span class="c1">◎《吴录》曰：晧初尊和为昭献皇帝，俄改曰文皇帝。</span>
何姬为昭献皇后，称升平宫，
<span class="c1">严凯为升平少府，见《严畯传》注引《吴书》。</span>
月余，进为皇太后。封弟洪永平侯，
<span class="c1">永平，见《全夫人传》。</span>
蒋溧阳侯，
<span class="c1">◎《郡国志》：扬州丹阳郡溧阳。◎《晋志》：丹阳郡溧阳，溧水所出。◎《宋志》：丹阳尹，溧阳令，汉旧县，吴省为屯田。晋武帝太康元年复立。◎谢锺英曰：《吕范传》范以溧阳为奉邑，《潘璋传》璋封溧阳侯，并在建安二十五年。《妃嫔传》何蒋封溧阳侯在孙晧即位之后。据此，则吴有溧阳，沈说盖非。今江宁府高淳县东南固城镇。◎《一统志》：故城，今镇江府溧阳县西北四十五里。</span>
植宣成侯。
<span class="c1">◎宣城，见《孙策传》。◎钱大昕曰：宣成，当作“宣城”。</span>
洪卒，子邈嗣，为武陵监军，
<span class="c1">◎武（林）〈陵〉，应作“虎林”，见《孙权传》太元二年。◎赵一清曰：○《寰宇记》卷一百五：武陵城在池州贵池县东北二十五里。孙休为琅邪王，镇武林城，其后何邈为武陵城都督，即此地。○“林”、“陵”音同，通用。然邈为监军，乐《记》云“都督”，非也。</span>
为晋所杀。植官至大司徒。
<span class="c1">见《孙晧传》天纪三年。孙晧与舅何植书，见《晧传》天纪四年注引《江表传》。</span>
吴末昬乱，何氏骄僭，子弟横放，百姓患之。故民讹言“晧久死，立者何氏子”云。
<span class="c1">◎何焯曰：甲申南渡，福邸不君，民闻亦讹言非朱氏子，立者福邸李伴读云。</span>
<span class="c1">◎《江表传》曰：晧以张布女为美人，
<span class="c2">张布为孙晧所杀，见《孙晧传》元兴元年。</span>
有宠，晧问曰：“汝父所在？”答曰：“贼以杀之。”晧大怒，棒杀之。后思其颜色，使巧工刻木作美人形象，恒置座侧。问左右：“布复有女否？”答曰：“布大女適故卫尉冯朝子纯。”
<span class="c2">冯朝事见《孙亮传》五凤二年。</span>
即夺纯妻入宫，大有宠，拜为左夫人，昼夜与夫人房宴，不听朝政，使尚方以金作华燧、步摇、假髻以千数。令宫人著以相扑，朝成夕败，辄出更作，工匠因缘偷盗，府藏为空。会夫人死，晧哀愍思念，葬于苑中，大作冢，使工匠刻柏作木人，内冢中以为兵卫，以金银珍玩之物送葬，不可称计。已葬之后，晧治丧于内，半年不出。国人见葬太奢丽，皆谓晧已死，所葬者是也。
<span class="c2">◎《孙奋传》：建衡二年，孙晧左夫人王氏卒，晧哀念过甚，朝夕哭临，数月不出，由是民间或谓晧死。</span>
晧舅子何都颜状似晧，云都代立。临海太守奚熙信讹言，
<span class="c2">奚熙事见《孙晧传》凤皇三年。</span>
举兵欲还诛都，都叔父信
<span class="c2">宋本“信”作“植”。</span>
时为备海督，
<span class="c2">《孙晧传》作“三郡督”。</span>
击杀熙，夷三族，讹言乃息，而人心犹疑。
<span class="c2">◎林国赞曰：本传，晧母何族为民患，故民讹言晧死，立者何氏子，此一说也；《晧传》，凤皇三年，妖言孙奋当为天子，奚熙坐夷三族，此一说也；《孙奋传》，建衡二年，晧左夫人王氏卒，民间或传晧死，奋当立，张俊坐夷三族，此又一说也。考本传晧只一滕夫人，《晧传》建衡二年亦无此事，史称晧内多宠姬，或别有王夫人，然一作凤皇三年，一作建衡二年，本传先已自戾。大约因都而传晧死为一事，因晧哀王夫人而传晧死，又传奋当立而熙、俊夷族又一事，特《奋传》误凤皇三年为建衡二年耳。本注既误王夫人为张夫人，复合都、熙为一事，故胶葛如此。</span>
</span>

## 孙晧滕夫人

1. <span id="卷五十·吴书五·妃嫔传第五-孙晧滕夫人-1"></span>
孙晧滕夫人，故太常胤之族女也。胤夷灭，夫人父牧以疏远徙边郡。孙休即位，大赦得还，以牧为五官中郎。晧既封乌程侯，
<span class="c1">局本“封”下有“为”字，误。</span>
聘牧女为妃。
<span class="c1">宋本“聘”作“娉”。</span>
晧即位，立为皇后，封牧高密侯，拜卫将军，录尚书事。后朝士以牧尊戚，颇推令谏争。
<span class="c1">《御览》“争”作“诤”。</span>
而夫人宠渐衰，晧滋不悦，晧母何恒左右之。又太史言，于运历，后不可易，晧信巫觋，
<span class="c1">◎胡三省曰：在女曰巫，在男曰觋。觋，刑狄翻。</span>
故得不废，常供养升平宫。
<span class="c1">◎胡三省曰：晧尊其母何太后宫曰升平宫。</span>
牧见遣居苍梧郡，虽爵位不夺，其实裔也，
<span class="c1">裔，疑作“谪”。</span>
遂道路忧死。长秋官僚，备员而已，受朝贺表疏如故。而晧内诸宠姬，佩皇后玺绂者多矣。
<span class="c1">◎《江表传》曰：晧又使黄门备行州郡，科取将吏家女。其二千石大臣子女，皆当岁岁言名，年十五六一简阅，简阅不中，乃得出嫁。后宫千数，而采择无已。
<span class="c2">◎《晋书·武帝纪》：太康二年三月，召选孙晧妓妾五千人入宫。◎是不止千人也。</span>
</span>
天纪四年，随晧迁于洛阳。
<span class="c1">吴公主之可纪者，孙权姊一適弘咨，一適陈氏；妹適刘备。长女适前適周循，后適全琮；中女適刘纂；少女前適朱据，后適刘纂。又《滕胤传》“弱冠尚公主”，注引《吴书》云“权以胤故，增重公主之赐”，则亦当为权女也。《朱据传》“据孙宣尚公主”，不知为何人之女。《陆抗传》：“抗子景，尚公主。景妻，孙晧適妹。”</span>

2. <span id="卷五十·吴书五·妃嫔传第五-孙晧滕夫人-2"></span>
评曰：《易》称“正家而天下定”，
<span class="c1">◎《易·家人卦》之辞。◎《家人》：女正位乎内，男正位乎外，男女正，天地之大义也。家人有严君焉，父母之谓也。父父子子兄兄弟弟夫夫妻妻而家道正，正家而天下定矣。</span>
《诗》云“刑于寡妻，至于兄弟，以御于家邦”。
<span class="c1">◎《诗·大雅·思齐篇》之辞。◎《毛传》云：刑，法也。寡妻，適妻也。御，迎也。◎郑《笺》云：寡妻，寡有之妻，言贤也。御，治也。文王以礼法接待其妻，至于宗族，以此又能为政治于家邦也。</span>
诚哉，是言也！远观齐桓，近察孙权，皆有识士之明，杰人之志，而嫡庶不分，闺庭错乱，遗笑古今，殃流后嗣。由是论之，惟以道义为心、平一为主者，然后克免斯累邪！
