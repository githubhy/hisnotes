---
weight: 11
title: 卷十·魏书十·荀彧荀攸贾诩传第十
---

# 卷十·魏书十·荀彧荀攸贾诩传第十

1. <span id="卷十·魏书十·荀彧荀攸贾诩传第十-1"></span>
魏书十荀彧荀攸贾诩传第十
三国志十

2. <span id="卷十·魏书十·荀彧荀攸贾诩传第十-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">荀彧传、贾诩传 校录：陈雪瑞</span>
<span class="c1">荀攸传 校录：未曾冷却</span>
<span class="c1">复校：擎骥</span>

## 荀彧

1. <span id="卷十·魏书十·荀彧荀攸贾诩传第十-荀彧-1"></span>
荀彧
<span class="c1">◎李贤曰：袁弘《汉纪》“彧”作“郁”。◎潘眉曰：彧、郁古字通。◎沈家本曰：《说文》： ，有文章也，从有声。○《论语》：郁郁乎文哉。○《汗简》曰：古《论语》作“ ”，或省作“ ”，而变为“ ”，又变为“彧”。◎弼按：范《书·灵纪》有孟戫，《隶释》作“郁”；又有许戫，袁《纪》作“郁”。潘、沈二说均是。</span>
字文若，颍川颖阴人也，
<span class="c1">◎颖阴，详见《文纪》延康元年。◎《郡国志》：豫州颍川郡颍阴。◎《一统志》：故城，今许州治。◎范《书·荀淑传》：初，荀氏旧里名西豪，颖阴令苑康改为高阳里。◎李贤注：今许州城内有荀淑故宅，相传即旧西豪里。</span>
祖父淑，字季和，朗陵令。
<span class="c1">◎范《书·荀淑传》：淑，荀卿十一世孙，出补郎陵侯相，莅事明理，称为神君。◎《郡国志》：豫州汝南郡朗陵，侯国。◎《一统志》：朗陵故城，今河南汝宁府確山县西南三十五里。◎钱大昕曰：朗陵侯国，臧宫所封。当从司马彪《书》、张璠《纪》作“朗陵侯相”。◎又曰：汉制，县为侯国，则置侯相一人治之，其职与令、长同，故亦通称为令。东莱之不其亦侯国，而《董恢传》称“除不其令”。◎弼按：《钟繇传》注引《先贤行状》，淑为黎阳令，《淑传》失载。</span>
当汉顺、桓之间，知名当世。
<span class="c1">◎范《书·淑传》：淑少有高行，博学而不好章句，多为俗儒所非，而州里称其知人。安帝时征为郎中，后再迁当涂长，去职还乡里。当世名贤李固、李膺等皆师宗之。及梁太后临朝，有日食地震之变，诏公卿举贤良方正，光禄勋杜乔、少府房植举淑，对策讥刺贵倖，为大将军梁冀所忌。</span>
有子八人，号曰八龙。彧父绲，
<span class="c1">◎李贤曰：绲，音古本反。</span>
济南相。
<span class="c1">◎济南国，见《武纪》卷首。◎《续志》：青州济南国。〖毛本作“郡”，误。〗</span>
叔父爽，司空。
<span class="c1">◎范《书·荀爽传》：爽字慈明，一名谞。太尉杜乔见而称之曰：“可为人师。”颍川为之语曰：“荀氏八龙，慈明无双。”爽见董卓忍暴滋甚，必危社稷，其所辟举皆取才略之士，将共图之，亦与司徒王允及卓长史何颙为内谋，会病毙，年六十三。◎王補曰：○爽与王允、何颙同谋诛卓，此殆荀彧因爽病毙，虚构是说，以掩其尸位台司，了无匡正之耻耳。范氏震爽盛名，不察其溢美，而谓潜图董氏，几振国命，诬矣！《通鉴》不袭其误，斯为史职。○姜宸英言：爽之丧心，一女子且不欲听其完节，其肯出身除逆，为烈丈夫之举哉？○尤足发既死之覆矣。◎又曰：尝证之袁《纪》，已确知其诬，观其并致颙尸，葬爽冢旁，決此说断由荀彧之作伪，亦因其破绽已露，不复能掩，非苛论也。不然，攸亦荀氏子耳，其图卓载之袁《纪》，载之《魏志》，范史附之《郑太传》，《通鉴》从而录之，何独于爽而恡之邪？此可以类推而得之者。◎黄山曰：爽以白衣，不十旬而致位司空，其受董卓知遇有过蔡邕，反共图卓，准以邕之闻卓诛而发叹动色，原似不类。虽然，司空，大臣也，何颙既荀氏故旧，王允又实爽之举主也。方允矫情屈意以附卓，爽之登进，允亦将有力焉。而谓允、颙之图卓，爽必不与闻，尤非其情矣。夫爽逼嫁其女，范史不为之讳，女节自高，然汉世固不以改適为非礼，爽又夙持阳尊阴卑、通怨旷、和阴阳之说，自当分别观之。姜宸英顾谓皆出荀彧之作伪，且于爽与颙通谋，明见《党锢传》，而反谓彧致颙尸葬爽冢旁，决为作伪之证，岂非深文乎？至荀攸即爽之从孙，同与颙谋，犹爽志也。攸以机洩被系，故袁《纪》亦及之。爽不及诛卓而先卒，故无由及。纪与传自异体，读史者不容不辨也。◎范《书·列女传》：南阳阴瑜妻，颍川荀爽之女，名采，年十七，適阴氏，十九产一女，而瑜卒。同郡郭奕丧妻，爽以采许之，女以衣带自缢。◎王補曰：荀采守义，逼胁再醮，竟出当日号称人师之荀爽，何怪彧谋篡汉，顗与勖亡魏乱晋，袭爽之故智，以谓是家法云尔也。◎《魏书》：郭奕字伯益，嘉之子，为太子文学，早卒。◎陈景云曰：郭嘉卒于建安十二年，年三十八。距荀爽之殁，几二十年。计爽存日嘉年方冠，不得有授室壮子。又爽名德素著，亦定无强夺女志事。◎弼按：陈说精审，黄说平允，可正王说之误。因与文若事有关，故备录之。</span>
<span class="c1">◎《续汉书》曰：淑有高才，王畅、李膺皆以为师，为朗陵侯相，号称神君。◎张璠《汉纪》曰：淑博学有高行，与李固、李膺同志友善，
<span class="c2">毛本“友”作“方”，误。</span>
拔李昭于小吏，友黄叔度于幼童，
<span class="c2">◎范《书·黄宪传》：宪字叔度，汝南慎阳人。世贫贱，父为牛医。颍川荀淑至慎阳，遇宪于逆旅，时年十四，淑竦然异之，揖与语，移日不能去，谓宪曰：“子，吾之师表也。”</span>
以贤良方正征，对策讥切梁氏，
<span class="c2">监本“讥”作“议”，误。</span>
出补朗陵侯相，卒官。
<span class="c2">◎范《书·淑传》：弃官归，年六十七，建和三年卒。◎与此言“卒官”者不同。</span>
八子，俭、绲、靖、焘、诜、爽、肃、旉。〖音敷。〗
<span class="c2">◎范《书·淑传》有子八人：俭、绲、靖、焘、汪、爽、肃、專，并有名称，时人谓之八龙。◎章怀注：绲，音昆。焘，音道。汪，音乌光反。《说文》云“汪，深广也”，俗本改作“注”，非。專，本或作“ ”。◎钱大昕曰：專，当作“旉”，即“敷”字。陶渊明《四八目》云“俭字伯慈，绲字仲慈，靖字叔慈，焘字慈光，汪字孟慈，爽字慈明，肃字敬慈，尃字幼慈”，见张璠《汉纪》。◎惠栋曰：○《荀氏谱》云：绲，济南相，年六十六，彧之父。焘，举孝廉，年七十。汪，昆阳令，年六十。肃，守舞阳令，年五十。旉，司徒掾，年七十。○焘，一作寿。尃，古文“敷”，《说卦》云“震为尃”是也。故注云“本或作敷”，俗本作“專”，误也。◎汪文台曰：○《御览》四百三十二、七百五十七袁山松《书》云：淑及陈寔神交，及其弃朗陵而归也，数命驾诣之。淑御慈明从叔慈抱孙文若而行，寔亦令元方侍侧，季方作食，抱孙长文而坐，相对怡然。尝一朝求食，食迟，季方尚少，跪曰：“闻大人与荀君言甚善，窃听。”寔曰：“汝听谈解否乎？”谌曰：“解。”因令与二慈说之，不失一辞，二公大悦。○《御览·二百十二》、《书抄·六十》谢承《书》曰：绲性明亮，敏于众职，以勖群僚，秉机平正，直而行之。◎弼按：荀淑八子，“诜”应从范《书》作“汪”，彧子亦名诜，若淑子名诜，彧子决不名诜，可证淑子名诜之误。</span>
爽字慈明，幼好学，
<span class="c2">◎惠栋曰：○杨修《荀爽述讚》云：其德克明，诞发幼龄。</span>
年十二，通《春秋》、《论语》，耽思经典，不应征命，积十数年。
<span class="c2">◎范《书·荀爽传》：太常赵典举爽至孝，拜郎中，对策陈便宜。奏闻，即弃官去。后遭党锢，隐于海上，又南遁汉滨，积十余年，以著述为事，随称为硕儒。党禁解，五府并辟，司空袁逢举有道，不应。</span>
董卓秉政，复征爽，爽欲遁去，吏持之急。诏下郡，即拜平原相。行至苑陵，
<span class="c2">◎《前汉书·地理志》：河南郡苑陵。◎范《书·爽传》作“行至宛陵”，《续汉志》作“菀陵”，《通鉴》作“行至宛陵”。◎胡三省曰：宛陵县属河南尹，在雒阳东。◎钱大昕曰：《前志》作“苑陵”，《左传》杜注作“宛陵”。苑、菀、宛，古通用。◎又曰：此河南之菀陵，非丹阳之宛陵。◎《一统志》：在许州府新郑县东北三十八里。</span>
又追拜光禄勋。视事三日，策拜司空。
<span class="c2">◎惠栋曰：○《北海耆旧传》云：公沙孚字允慈，与爽共约，出不得事贵势。而爽当董卓时，脱巾未百日位至司空。后相见，以爽违命，割席而坐也。</span>
爽起自布衣，九十五日而至三公。
<span class="c2">◎《通鉴》作“九十三”日。◎惠栋曰：○《荀氏谱》云“九十三日”。○《荀氏家传》云：世人号为白衣登三公。○张璠《汉纪》云：爽为三公，食不过一肉、脱粟饭，坐皮褥。◎弼按：○范《书·杨彪传》：董卓欲迁都长安，彪议不可，卓作色曰：“公欲沮国计邪？”太尉黄琬曰：“此国之大事，杨公之言得无可思？”卓不答。司空荀爽见卓意壮，恐害彪等，因从容言曰：“相国岂乐此邪？山东兵起，非一日可禁，故当迁以图之，此秦、汉之势也。”卓意小解。爽私谓彪曰：“诸君坚争不止，祸必有归，故吾不为也。”○范晔论曰：逊言迁都之议，以救杨、黄之祸，及后潜图董氏，几振国命，所谓“大直若屈”，道固逶迤也。</span>
淑旧居西豪里，县令苑康曰
<span class="c2">苑康，见《刘表传》注。</span>
昔高阳氏有才子八人，
<span class="c2">◎《左传·文公十八年》：昔高阳氏有才子八人，苍舒、隤岂、檮寅、大临、龙降、庭坚、仲容、叔达。◎杜注：此即垂、益、禹、皋陶之伦。庭坚，即皋陶字。</span>
署其里为高阳里。靖字叔慈，亦有至德，名几亚爽，隐居终身。
<span class="c2">◎范《书·荀淑传》：靖有至行，不仕，年五十而终，号曰玄行先生。◎惠栋曰：○《荀氏谱》云：年五十五。○《高士传》又云：颍川太守王怀亦谥之曰昭定先生。</span>
◎皇甫谧《逸士传》：
<span class="c2">◎沈家本曰：《后汉书·荀淑传》注及《御览》并引作《高士传》，而《御览》三百八十及《世说》五注引作《逸士传》，未详孰是。</span>
或问许子将： “靖与爽孰贤？”子将曰：“二人皆玉也，慈明外朗，叔慈内润。”
<span class="c2">◎范《书·荀淑传》：淑兄子昱字伯条，昙字元智。昱为沛相，昙为广陵太守。兄弟皆正身疾恶，志除阉宦。其支党宾客有在二郡者，纤罪必诛。昱后共大将军窦武谋诛中官，与李膺俱死。昙亦禁锢终身。</span>
</span>

2. <span id="卷十·魏书十·荀彧荀攸贾诩传第十-荀彧-2"></span>
彧年少时，南阳何颙异之，曰：“王佐才也。”
<span class="c1">颙事见《武帝纪》卷首及后《荀攸传》注。</span>
<span class="c1">◎《典略》曰：中常侍唐衡欲以女妻汝南傅公明，公明不娶，转以与彧。父绲慕衡势，为彧娶之。彧为论者所讥。
<span class="c2">◎范《书·荀彧传》：绲畏惮宦官，乃为彧娶中常侍唐衡女。彧以少有才名，故得免于讥议。</span>
◎臣松之案：《汉记》云唐衡以桓帝延熹七年死，计彧于时年始二岁，则彧婚之日，衡之没久矣。慕势之言为不然也。◎臣松之又以为：绲，八龙之一，必非苟得者也，将有逼而然，何云慕势哉？昔郑忽以违齐致讥，
<span class="c2">◎《左传·桓公六年》：郑太子忽救齐，大败戎师。齐侯欲以文姜妻之，忽辞曰：“齐大，非吾耦也。”祭仲曰：“必取之。君多内宠，子无大援，将不立。三公子皆君也。”弗从。</span>
隽生以拒霍见美，
<span class="c2">◎《汉书·隽不疑传》：大将军霍光欲以女妻之，不疑固辞，不肯当。</span>
致讥在于失援，见美嘉其虑远，并无交至之害，故得各全其志耳。至于阉竖用事，四海屏气；左悺、唐衡，杀生在口。故于时谚云“左回天，唐独坐”，
<span class="c2">◎胡三省曰：回天，言权能回天也。◎李贤曰：独坐，言骄贵无偶也。◎周寿昌曰：《后汉书》作“具独坐”，谓具瑷也。唐衡则云“唐两堕”。</span>
言威权莫二也。顺之则六亲以安，忤违则大祸立至；
<span class="c2">◎范《书·宦者传》：中常侍徐璜兄子宣为下邳令，求故汝南太守下邳李暠女，不能得，遂将吏卒至暠家，载其女归，戏射杀之。</span>
斯诚以存易亡，
<span class="c2">毛本“诚”作“讥”，误。</span>
蒙耻期全之日。昔蒋诩姻于王氏，无损清高之操，
<span class="c2">◎《汉书·鲍宣传》：杜陵蒋诩元卿为兖州刺史，亦以廉直为名。王莽居摄，病免归乡里，卧不出户，卒于家。◎《北堂书钞》引《三辅決录》云：王邑为从弟奇求蒋诩女，盛服送之。诩女辞不取，但衣青布，曰：“受公命，不敢违。”邑乃叹曰：“所以与贤者婚，欲为此也。”◎邑在王莽时为大司空。</span>
绲之此婚，庸何伤乎！
<span class="c2">◎赵一清曰：○姜氏云：慕势固不可，祸亦有不得避者。高阳里与宦竖婚，岂知有羞耻乎！且傅公明亦未闻辞婚见罪，此等邪论，足以贻误后生。◎陈景云曰：据《典略》谓公明不娶，则女必已及笄，而衡之死，彧犹在抱，岂有及笄之女与二岁之婴儿订婚乎？然则《典略》所记，非特慕势为诬也。</span>
</span>
永汉元年，
<span class="c1">◎钱大昕曰：永汉元年，《后汉书》作“中平六年”。考献帝以中平六年九月即位，改元永汉，两号实在一年。◎潘眉曰：永汉元年者，中平六年也。是年四月灵帝崩，皇子辩即皇帝位，改元为光熹，八月改元昭宁。九月，董卓废帝为弘农王。献帝即位，改元永汉，十二月复改为中平六年。于史例当书“中平六年”。《御览》一百九十六、《续汉书·献帝纪》书“昭宁元年”，亦即中平六年也。</span>
举孝廉，拜守宫令。
<span class="c1">◎沈钦韩曰：○《续汉·百官志》：少府官属，守宫令，一人，六百石，主御纸、笔、墨，及尚书财用诸物及封泥。桓帝永寿三年，以小黄门为之。及宦官诛，复以郎补。○此彧之以孝廉拜也。◎李祖楙曰：本纪桓帝永寿三年，初以小黄门为守宫令。是冲、质以前用士人。献帝时，荀彧为守宫令，是汉末复用士人。</span>
董卓之乱，求出补吏。除亢父令，
<span class="c1">亢父，见《武纪》兴平元年，前汉属东平国，东汉属任城国。章怀云“属梁国”，误。亢，音刚。父，音甫。</span>
遂弃官归，谓父老曰：“颍川，四战之地也，
<span class="c1">◎李贤曰：四面通也。◎胡三省曰：言其地平，四面受敌。</span>
天下有变，常为兵冲，宜亟去之，无久留。”乡人多怀土犹豫，会冀州牧同郡韩馥遣骑迎之，
<span class="c1">馥，颍川人，见《武纪》初平元年。</span>
莫有随者，彧独将宗族至冀州。而袁绍已夺馥位，待彧以上宾之礼。彧弟谌及同郡辛评、郭图，
<span class="c1">◎潘眉曰：后注引《荀氏家传》云“彧弟四兄谌”，此云“弟”，当误。</span>
皆为绍所任。彧度绍终不能成大事，时太祖为奋武将军，在东郡，初平二年，彧去绍从太祖。
<span class="c1">◎范《书·彧传》：彧明有意数，见汉室崩乱，每怀匡佐之义。时，曹操在东郡，彧闻操有雄略，而度绍终不能定大业。初平二年，乃去绍从操。</span>
太祖大悦曰：“吾之子房也。”
<span class="c1">◎梁章钜曰：○《魏书》云：太祖过荀攸舍，曰：“昔高祖使子房自择邑三万户，今孤亦欲君自择所封焉。”○既以子房待文若，〖◎弼按：梁氏误作“慈明”。〗复以子房待公达，盖居然以汉高自命矣。</span>
以为司马，时年二十九。是时，董卓威陵天下，太祖以问彧，彧曰： “卓暴虐已甚，必以乱终，无能为也。”卓遣李傕等出关东，所过虏略，至颍川、陈留而还。乡人留者多见杀略。
<span class="c1">◎范《书·彧传》：留者后多为董卓将李傕所杀略。◎洪迈《容斋随笔》卷十三云：汉自中平黄巾之乱，天下震扰，士大夫莫不择所从，然非豪杰不能也。荀彧之去袁就曹，和洽南之武陵，高柔举家之河北，郭嘉、赵俨、邢颙之依曹操，吕范之从孙策，周瑜之事孙权，诸葛亮之事刘备，诸人识见如此，安得困于乱世哉！</span>
明年，太祖领兖州牧，后为镇东将军，彧常以司马从。
<span class="c1">◎范《书·彧传》：初平二年，操以彧为奋武司马，时年二十九。明年，又为操镇东司马。◎钱大昕曰：此初平二年之明年也。据《魏志》，操为镇东将军在建安元年，则初平三年安得便称镇东司马乎？《魏志·彧传》本云“明年，太祖领兖州牧，后为镇东将军，常以司马从”，然则领兖州在此年，而除镇东司马不在此年也。范史删去“领兖州”句，遂误以镇东司马为是年事矣。</span>
兴平元年，太祖征陶谦，任彧留事。
<span class="c1">◎钱大昕曰：○留事者，犹言留知后事也。是时彧与程昱同守鄄城。○《国渊传》：太祖征关中，以渊为居府长史，统留事。《徐奕传》：太祖征孙权，迁为留府长史，谓奕曰：“今使君统留事，孤无远顾之忧也。”◎潘眉曰：范《书》作“使彧守鄄城，任以留事”，较明晰。</span>
会张邈、陈宫以兖州反，潜迎吕布。布既至，邈乃使刘翊告彧曰：“吕将军来助曹使君击陶谦，宜亟供其军食。”
<span class="c1">范《书·彧传》“食”作“实”。</span>
众疑惑。彧知邈为乱，即勒兵设备，驰召东郡太守夏侯惇，而兖州诸城皆应布矣。时太祖悉军攻谦，留守兵少，而督将大吏
<span class="c1">◎胡三省曰：督将，领兵。大吏，通掌州郡事者。</span>
多与邈、宫通谋。惇至，其夜诛谋叛者数十人，众乃定。豫州刺史郭贡帅众数万来至城下，或言与吕布同谋，众甚惧。贡求见彧，彧将往。惇等曰：“君，一州镇也，
<span class="c1">◎范《书》作“今君为十州之镇”。◎钱大昕曰：十，应作“一”。◎弼按：○《通鉴》作“一”。○胡注：谓一州倚之为重也。</span>
往必危，不可。”彧曰：“贡与邈等，分非素结也，今来速，计必未定；及其未定说之，纵不为用，可使中立，
<span class="c1">◎李贤曰：不令其有去就也。</span>
若先疑之，彼将怒而成计。”贡见彧无惧意，谓鄄城未易攻，遂引兵去。又与程昱计，使说范、东阿，
<span class="c1">范、东阿，见《武纪》兴平元年。</span>
卒全三城，以待太祖。
<span class="c1">◎三城，（甄）〈鄄〉、范、东阿也。鄄城，今山东曹州府濮州东二十里。范县，今曹州府范县东南二十五里。东阿县，今山东泰安府东阿县西南二十五里。◎赵翼曰：昔汉高先定关中，光武先取河内以为基，此三城即操之关中、河内也。</span>
太祖自徐州还击布濮阳，布东走。二年夏，太祖军乘氏，
<span class="c1">乘氏，见《武纪》兴平元年。</span>
大饥，人相食。

3. <span id="卷十·魏书十·荀彧荀攸贾诩传第十-荀彧-3"></span>
陶谦死，
<span class="c1">本志《谦传》“兴平元年，谦死”，此云“谦死，太祖欲取徐州”，盖谓谦已死，非谓死于二年也。范《书·谦传》“兴平元年谦死”，范《书·荀传》“二年，陶谦死”，此范史之误，《通鉴》“兴平元年，谦死”，二年则云“谦已死，欲取徐州”，与陈《志》同。</span>
太祖欲遂取徐州，还乃定布。彧曰：“昔高祖保关中，光武据河内，
<span class="c1">◎胡三省曰：高祖取天下，令萧何守关中。光武经营河北，令寇恂守河内。皆以为王业根本。</span>
皆深根固本以制天下，进足以胜敌，退足以坚守，故虽有困败，而终济大业。将军本以兖州首事，平山东之难，
<span class="c1">◎李贤曰：曹操初从东郡守，鲍信等迎领兖州牧，遂进兵破黄巾等，故能平定山东也。◎胡三省曰：此时山东犹未尽平，彧夸之耳。</span>
百姓无不归心悦服。且河、济，天下之要地也，
<span class="c1">◎胡三省曰：○《禹贡》兖州之域。○孔安国云：东南据济，西北据河。</span>
今虽残坏，犹易以自保，是亦将军之关中、河内也，
<span class="c1">◎范《书·彧传》作“此实天下之要地，而将军之关、河也”。◎钱大昕曰：上言“高祖保关中，光武据河内”，故以兖州比关中、河内。范史删去二字，未审。</span>
不可以不先定。今以破李封、薛兰，
<span class="c1">事见《武纪》兴平二年。《通鉴》“以”作“已”，下同。古“以”、“已”通。</span>
若分兵东击陈宫，宫必不敢西顾，以其间勒兵收熟麦，约食畜谷，一举而布可破也。破布，然后南结扬州，
<span class="c1">◎胡三省曰：谓结刘繇也。</span>
共讨袁术，以临淮、泗。若舍布而东，
<span class="c1">◎胡三省曰：舍，读曰捨。</span>
多留兵则不足用，少留兵则民皆保城，不得樵采。布乘虚寇暴，民心益危，唯鄄城、范、卫可全，
<span class="c1">◎胡三省曰：○卫，谓濮阳。○杜预曰：濮阳，古卫地。</span>
其余非己之有，是无兖州也。若徐州不定，将军当安所归乎？且陶谦虽死，徐州未易亡也。彼惩往年之败，将惧而结亲，
<span class="c1">◎胡三省曰：结亲，犹言亲结也。</span>
相为表里。今东方皆以收麦，必坚壁清野以待将军，将军攻之不拔，略之无获，不出十日，则十万之众未战而自困耳。
<span class="c1">◎《通鉴》作“未战而先自困耳”。◎何焯曰：如此论事，表里皆见，信为留侯之亚。</span>
<span class="c1">◎臣松之以为：于时徐州未平，兖州又叛，而云“十万之众”，虽是抑伉之言，
<span class="c2">宋本、冯本“伉”作“抗”。</span>
要非寡弱之称。益知官渡之役，不得云“兵不满万”也。</span>
前讨徐州，威罚实行，
<span class="c1">◎胡三省曰：谓多所屠戮也。◎详见《武纪》兴平元年及本志《陶谦传》。</span>
<span class="c1">◎《曹瞒传》云：自京师遭董卓之乱，人民流移东出，多依彭城间。
<span class="c2">彭城，今江苏徐州府铜山县治。</span>
遇太祖至，坑杀男女数万口于泗水，水为不流。陶谦帅其众军武原，
<span class="c2">◎《郡国志》：徐州彭城国武原。◎《一统志》：武原故城，今江苏徐州府邳州西北。</span>
太祖不得进。引军从泗南攻取虑、睢陵、夏丘诸县，
<span class="c2">◎《郡国志》：徐州下邳国取虑、睢陵、夏丘。◎师古曰：取，音趋，又音秋。虑，音庐。睢，音虽。◎杜佑曰：尧封禹为夏伯，邑于此，故名夏丘。◎《一统志》：取虑故城，今徐州府睢宁县西南。睢陵故城，今睢宁县治。夏丘故城，今安徽泗州治。◎弼按：三县皆在泗水南。</span>
皆屠之；鸡犬亦尽，墟邑无复行人。
<span class="c2">◎李安溪曰：文若见操如此之暴，便应早图去之，何切切为之谋乎？</span>
</span>
其子弟念父兄之耻，必人自为守，无降心，就能破之，尚不可有也。
<span class="c1">◎胡三省曰：徐州子弟既有父兄之仇，必不心服于操，纵破其兵，犹不能有其地也。</span>
夫事固有弃此取彼者，以大易小可也，以安易危可也，权一时之势，不患本之不固可也。
<span class="c1">◎何焯曰：昭烈之取益州亦是此意。</span>
今三者莫利，原将军熟虑之。”太祖乃止。大收麦，复与布战，分兵平诸县。布败走，兖州遂平。
<span class="c1">钱校本竟脱此七字。</span>
建安元年，太祖击破黄巾。汉献帝自河东还洛阳，太祖议奉迎都许。
<span class="c1">◎许县，见《武纪》建安元年。◎胡三省曰：○帝既迁都，改曰许昌。○杜佑曰：汉许昌故城，在今县南三十里。○宋白曰：在今县西南四十里。◎周寿昌曰：献帝改都许在建安元年八月，改许县为许昌县在魏文帝黄初二年，非献帝迁都时改名也。◎邹安鬯曰：故城在今许州东北四十里。◎李清植曰：奉迎之后，用董昭劝，乃都许耳，其初未有都许之议也，事见《武纪》，甚明。此“都许”二字，乃史家随笔之误。</span>
或以“山东未平，韩暹、杨奉新将天子到洛阳，北连张杨，未可卒制”。
<span class="c1">◎范《书》作“韩暹、杨奉，负功恣睢，未可卒制”。◎胡三省曰：恣睢，暴戾之貌。卒，读曰猝。</span>
彧劝太祖曰：“昔高祖东伐，
<span class="c1">◎何焯曰：《太平御览》“高祖东伐”上有“晋文纳周襄王而诸侯愿从”十一字。此于名义有关，何可脱略！◎弼按：○范《书》、《通鉴》均有此句，“愿从”作“景从”。○师古曰：景从，言如景之从形也。</span>
为义帝缟素而天下归心。自天子播越，
<span class="c1">◎范《书》、《通鉴》“播越”作“蒙尘”。◎胡三省曰：言播越在草莽，蒙冒尘埃也。</span>
将军首唱义兵，徒以山东扰乱，未能远赴关右，然犹分遣将帅，蒙险通使，虽御难于外，乃心无不在王室，
<span class="c1">◎章怀注：○《尚书》曰：虽尔身在外，乃心无不在王室。○乃，汝也。</span>
是将军匡天下之素志也。今车驾旋轸，
<span class="c1">◎郑玄注《周礼》曰：轸，舆后横木也。◎范《书》、《通鉴》此句下有“东京榛芜”四字，为都许之由。</span>
义士有存本之思，百姓感旧而增哀。
<span class="c1">袁《纪》作“百姓怀感旧之哀”，范《书》作“兆人怀感旧之哀”。《通鉴》“兆人”作“兆民”。</span>
诚因此时，奉主上以从民望，大顺也；秉至公以服雄杰，
<span class="c1">范《书》、《通鉴》“民”作“人”，“雄杰”作“天下”。</span>
大略也；扶弘义以致英俊，大德也。天下虽有逆节，必不能为累，明矣。韩暹、杨奉其敢为害！若不时定，四方生心，后虽虑之，无及。”
<span class="c1">范《书》、《通鉴》作“四方虽有逆节，其何能为？韩暹、杨奉，安能足恤哉！若不时定，使豪杰生心，后虽为虑，亦无及矣”。</span>
太祖遂至洛阳，奉迎天子都许。
<span class="c1">◎赵翼曰：彧劝操迎天子，引晋文、汉高，是早以帝王创业之事劝操，似不得谓之尽忠于汉。不知献帝遭董卓大乱之后，四海鼎沸，彧计诸臣中不能削群雄，以匡汉室，则不得不归心于操，而为之尽力。为操，即所以为汉也。其劝操迎天子之论，可知彧欲藉操匡汉之本怀。且是时操亦遽未有觊觎神器之心，及权势已极，董昭等欲加以上公、九锡，则非复人臣之事。彧亦明知操之已怀僭妄，而终不肯附和，姑以名义折之，卒见忌于操，而饮药以殉。其为刘之心，亦可共白于天下矣。</span>
天子拜太祖大将军，进彧为汉侍中，
<span class="c1">◎或曰：是时魏国未建，特加“汉”字，此承祚之微词也，与之者至矣。◎李清植曰：史于彧官独书“汉”，盖原其本志，非魏纯臣，与攸、诩等异。◎潘眉曰：大书“汉侍中”，是特笔。◎刘咸炘曰：当时魏台已建，汉官自当书“汉”以为别，何用意之有！◎弼按：魏国初建在建安十八年，事见《武纪》。建安初元，无所谓“魏”，安得有台？刘说误。论者或谓《卫觊传》“（觐）〈觊〉还汉朝为侍郎”，《卫臻传》“臻为汉黄门侍郎”，皆书“汉”字，似非有抑扬褒贬之意存乎其间，不知卫（觐）〈觊〉之汉侍郎在为魏侍中之后，卫臻之汉侍郎乃为奉诏聘贵人于魏之张本，均在魏国既建以后，究与文若之例不能无别。纯臣衷曲，良史孤怀，是在读史者之善自得之耳。</span>
守尚书令。常居中持重，
<span class="c1">◎《典略》曰：彧折节下士，坐不累席。其在台阁，不以私欲挠意。彧有群从一人，才行实薄，或谓彧：“以君当事，不可不以某为议郎邪？”
<span class="c2">◎郁松年曰：郝《书》作“不可以某为议郎邪”，此衍一“不”字。</span>
彧笑曰：“官者所以表才也，若如来言，众人其谓我何邪！”其持心平正皆类此。</span>
太祖虽征伐在外，军国事皆与彧筹焉。
<span class="c1">◎《典略》曰：彧为人伟美。◎又《平原祢衡传》曰：
<span class="c2">◎章宗源曰：《祢衡别传》，见《艺文类聚》。◎侯康曰：《平原祢衡传》，当即《别传》也。《类聚》、《御览》引者多与范《书》本传同，唯《御览·五百九十六》《吊胡政文》一事本传不载。又《八百三十三》黄祖杀衡事，亦视本传为详。</span>
衡字正平。
<span class="c2">◎范《书·文苑传·祢衡传》：衡，平原般人也。◎县有般河，公孙瓒破黄巾于此，即《尔雅》九河钩磐河。◎《一统志》：般县故城，今济南府德平县东北。</span>
建安初，自荆州北游许都，
<span class="c2">◎范《书·衡传》：兴平中，避祸荆州。建安初，来游许下。</span>
恃才傲逸，臧否过差，见不如己者不与语，人皆以是憎之。唯少府孔融高贵其才，
<span class="c2">◎范《书》：衡始弱冠，融年四十，遂与为友。</span>
上书荐之曰：“淑质贞亮，
<span class="c2">范《书》此句上有“臣闻洪水横流，帝思俾乂，旁求四方，以招贤俊。昔孝武继统，将弘祖业，畴咨熙载，群士响臻。陛下叡圣，纂承基绪，遭遇厄运，劳谦日昃。惟岳降神，异人并出。窃见处士平原祢衡，年二十四，字正平”七十四字。</span>
英才卓荦。
<span class="c2">范《书》“荦”作“砾”，《文选》作“跞”。</span>
初涉艺文，升堂睹奥；目所一见，辄诵于口，耳所暂闻，
<span class="c2">范《书》“暂”作“瞥”。</span>
不忘于心。性与道合，思若有神。
<span class="c2">◎《淮南子》曰：所谓真人者，性合于道也。</span>
弘羊心计，安世默识，
<span class="c2">◎章怀注：○《前书》曰：桑弘羊，雒阳贾人子，以心计，年十三为侍中。○又曰：张安世字子儒，为郎。上幸河东，尝亡书三箧，诏问莫能知，唯安世识之，具上其事，后购求得书，以相校，无所遗失。</span>
以衡准之，诚不足怪。”
<span class="c2">◎范《书》此句下接“忠果正直，志怀霜雪，见善若惊，疾恶若仇。任座抗行，史鱼厉节，殆无以过也。鸷鸟累伯，不如一鹗。使衡立朝，必有可观。飞辩骋辞，溢气坌涌，解疑释结，临敌有余。昔贾谊求试属国，诡系单于；终军欲以长缨，牵致劲越。弱冠慷慨，前世美之。近日路粹、严象，亦用异才，擢拜台郎，衡宜与为比。如得龙跃天衢，振翼云汉，扬声紫微，垂光虹蜺，足以昭近署之多士，增四门之穆穆。钧天广乐，必有奇丽之观；帝室皇居，必蓄非常之宝。若衡等辈，不可多得。《激楚》、《杨阿》，至妙之容，台牧者之所贪；飞兔、騕褭，绝足奔放，良、乐之所急。臣等区区，敢不以闻”，《文选》此下有“陛下笃慎取士，必须效试，乞令衡以褐衣召见。必无可观采，臣等受面欺之罪”二十九字。◎黄山曰：表两言“臣等”，非融一人之辞，当时必有附名同荐衡者。</span>
衡时年二十四。是时许都虽新建，尚饶人士。衡尝书一刺怀之，字漫灭而无所適。或问之曰：“何不从陈长文、司马伯达乎？”
<span class="c2">陈群字长文。司马朗字伯达。</span>
衡曰：“卿欲使我从屠沽儿辈也！”又问曰：“当今许中，谁最可者？”衡曰：“大儿有孔文举，小儿有杨德祖。”
<span class="c2">孔融字文举。杨修字德祖。</span>
又问：“曹公、荀令君、赵荡寇皆足盖世乎？”
<span class="c2">◎范《书》作“赵稚长”。◎章怀注：赵为荡寇将军，见《魏志》。◎沈钦韩曰：○稚长，史失其名，按《金石萃编》，《隋赵芬碑》载“十一世祖融，字稚长”，可证稚长名融。○又《魏书·赵逸传》：十世祖融，汉光禄大夫。</span>
衡称曹公不甚多；又见荀有仪容，赵有腹尺，因答曰：“文若可借面吊丧，稚长可使监厨请客。”其意以为荀但有貌，赵健啖肉也。
<span class="c2">◎章怀注引《典略》曰：衡见荀仪容，但有貌耳，故可吊丧。赵有腹大，健噉肉，故可监厨也。◎刘攽曰：注“有腹大”，案旧作“腹尺”。</span>
于是众人皆切齿。衡知众不悦，将南还荆州。装束临发，众人为祖道，先设供帐于城南，自共相诫曰：“衡数不逊，今因其后到，以不起报之。”及衡至，众人皆坐不起，衡乃号咷大哭。
<span class="c2">元本、吴本、毛本“咷”作“跳”。</span>
众人问其故，衡曰：“行尸柩之间，能不悲乎？”
<span class="c2">范《书》作“众问其故，衡曰：‘坐者为冢，卧者为尸。尸冢之间，能不悲乎’”。</span>
衡南见刘表，表甚礼之。
<span class="c2">◎范《书》：刘表及荆州士大夫先服其才名，甚宾礼之，文章言议，非衡不定。表尝与诸文人共草章奏，并极其才思。时衡出，还见之，开省未周，因毁以抵地。表怃然为骇。衡乃从求笔札，须臾立成，辞义可观。表大悦，益重之。后复侮慢于表，表耻，不能容，以江夏太守黄祖性急，故送衡与之。</span>
将军黄祖屯夏口，祖子射与衡善，
<span class="c2">◎范《书》：祖长子射为章陵太守，尤善于衡。尝与衡俱游，共读蔡邕所作碑文，射爱其辞，还，恨不缮写。衡曰：“吾虽一览，犹能识之，唯其中石缺二字，为不明耳。”因书出之。射驰使写碑，还校，如衡所书，莫不叹伏。射时大会宾客，人有献鹦鹉者，射举卮于衡曰：“愿先生赋之，以娱嘉宾。”衡揽笔而作，文无加点，辞采甚丽。</span>
随到夏口。祖嘉其才，
<span class="c2">◎范《书》：衡为作书记，轻重疏密，各得体宜。祖持其手曰：“处士，此正得祖意，如祖腹中之所欲言也。”</span>
每在坐，席有异宾，介使与衡谈。后衡骄蹇，答祖言徘优饶言，
<span class="c2">◎周寿昌曰：大约即俗言。范史《衡传》“衡更熟视曰‘死公，云等道’”，盖即此等语也。</span>
祖以为骂己也，大怒，顾伍伯捉头出。
<span class="c2">◎范《书》作“五百”。◎章怀注：○五百，犹今之问事也。○韦昭《辨释名》曰：五百，字本为“伍”。伍，当也，伯，道也。使之导引当道陌中以驱除也。</span>
左右遂扶以去，拉而杀之。
<span class="c2">◎范《书》：黄祖大会宾客，衡言不逊顺，祖惭，乃呵之。衡更熟视，曰：“死公！云等道？”祖大怒，令五百将出，欲加箠。衡方大骂，祖恚，遂令杀之。祖主簿素疾衡，即时杀焉。射徒跣来救，不及。祖亦悔之，乃厚加棺敛。衡时年二十六，其文章多亡云。◎《衡别传》曰：十月朝祖在艨冲舟，宾客皆会，作黍臛。既至，先在衡前，衡得便饮食，初不顾左右，既毕，复搏弄以戏。时江夏有张伯云亦在坐，调之曰：“礼教云何而食此？”正平不答，弄黍如故。祖曰：“处士不当搏之也。”衡谓祖曰：“君子宁闻车前马屁。”祖呵之，衡熟视骂曰：“死锻锡公。”祖大怒，令五百将出，欲杖之，而骂不止，遂令绞杀。黄射来救，无所复及，怆悽流涕曰：“此有异才，曹操及刘荆州不杀，大人奈何杀之？”祖曰：“人骂汝父作锻锡公，奈何不杀！”◎姚振宗曰：祢衡死当在建安六年。◎《隋书·经籍志》：《祢衡集》二卷，录一卷。◎严可均辑存《鹦鹉赋》、《书》、《鲁夫子碑》、《颜子碑》、《吊张衡文》，凡五篇。◎《一统志》：衡墓在江夏县西鹦鹉洲，今沦于江，◎柳从辰曰：今洲尚有衡墓，或非真冢。</span>
◎臣松之以本传不称彧容貌，故载《典略》与《衡传》以见之。又潘勖为彧碑文
<span class="c2">◎勖事见《武纪》建安十八年注。◎《艺文类聚》四十八载潘勖《尚书令荀彧碑》云：夫其为德也，则主忠履信，孝友温惠，高亮以固其中，柔嘉以宣其外，廉慎以为己任，仁恕以察人物。践行则无辙迹，出言则无辞费，纳规无敬辱之心，机情有密静之性。若乃奉身蹈道，勤礼贲德，后之事间，匪云子克。然后教以黄中之叡，守以贞固之直。注焉若洪河之源，不可竭也；确焉若华岳之停，不可拔也。故能言之斯立，行之斯成。身匪隆污，直哉惟情。紊纲用乱，废礼复经。于是百揆时序，王猷允塞，告厥成功，用俟万岁。</span>
称彧“瑰姿奇表”。
<span class="c2">◎《宋书》卷十八《礼志》：徐爰曰：“俗说本未有岐，荀文若巾之，行触树枝成岐，谓之为善，因而弗改。”通以为庆吊服。巾以葛为之，形如，而横著之。◎顾千里曰：引衡借面吊丧一语，以见荀之有貌，而引《衡传》过详，于本传文无与。</span>
◎张衡《文士传》曰：
<span class="c2">解见《曹休传》注“张隐《文士传》”。</span>
孔融数荐衡于太祖，欲与相见，而衡疾恶之，意常愤懑。因狂疾不肯往，
<span class="c2">冯本“狂”作“彺”，误。《世说》注“狂”作“称”，案文，“称”字为长。</span>
而数有言论。太祖闻其名，图欲辱之，
<span class="c2">◎沈家本曰：闻名而即图辱之，于事理不合。《世说》注作“帝甚忿之，以其才名不杀”，范史亦云“操怀忿，而以其才名，不欲杀之”，疑此注有讹夺。</span>
乃录为鼓吏。
<span class="c2">范《书》“吏”作“史”。</span>
后至八月朝，
<span class="c2">《世语·言语篇》作“正月半试鼓”。</span>
大宴，宾客并会。时鼓吏击鼓过，
<span class="c2">何焯校本“吏”作“史”。</span>
皆当脱其故服，易著新衣。次衡，衡击为《渔阳参挝》，容态不常，音节殊妙。坐上宾客听之，莫不慷慨。过不易衣，吏呵之，衡乃当太祖前，以次脱衣，裸身而立，徐徐乃著裈帽毕，
<span class="c2">元本、冯本、吴本“帽”作“冒”。</span>
复击鼓参挝，
<span class="c2">◎李贤曰：○《文士传》作“参槌”。○贤案：槌及檛并击鼓杖也。参挝是击鼓之法。参，七甘反。◎惠栋曰：○《杨文公谈苑》载祢衡鼓歌云：边城晏开渔阳掺，黄尘萧萧白日暗。○徐锴云：掺，音七鉴反，三挝鼓也。以其三挝鼓，故因谓之参。◎梁章钜曰：自王僧孺诗“散度广陵音，参写渔阳曲”，自音云“参，音七绀反”。而《世说》注又加手作“掺”，以后文人遂无作平声用者。盖参者，犹曰散，曰引，曰操，曰弄之类。参挝，乃击鼓曲调，祢生当有所受之。若依章怀注作“七甘反”，则鼓仅三挝，诎然而止，安得音节悲壮，声出金石，使四坐为之忼慨邪？◎潘眉曰：参挝，犹参槌，是击鼓之法。参，音七甘反。其曲又谓之《渔阳参》。参，音七绀反。王僧孺诗“参写渔阳曲”，此“参”字与 “参挝”之“参”不同，读者误泥参挝之参为曲奏名，纷纷聚讼，迄无定解。◎侯康曰：○《抱朴子·弹衡篇》：衡缚角于柱口，就吹之，乃有异声，并摇鼗击鼓，闻者不知其一人也。◎黄山曰：据此，则衡妙于声音之道，不止善击鼓矣。</span>
而颜色不怍。太祖大笑，告四坐曰：“本欲辱衡，衡反辱孤。”至今有《渔阳参挝》，自衡造也。
<span class="c2">◎范《书》：融爱衡才，数称述于操。操欲见之，衡不肯往。操以其才名，不欲杀之，闻善击鼓，乃召为鼓吏。因大会宾客，阅试音节。诸史过者，皆令脱其故衣，更着岑牟、单绞之服。次至衡，衡方为《渔阳参挝》，蹀而前，容态有异，声节悲壮，听者莫不慷慨。衡进至操前而止。吏呵之曰：“鼓史何不改装，而轻敢进乎？”衡曰：“诺。”于是先解衵衣，次释余服，裸身而立，徐取岑牟、单绞而著之，毕，复参挝而去。◎潘眉曰：《太平御览·五百八十二》引《后汉书》“衡反辱孤”句下有“衡对曰‘不敢以先王之法服为伶伦之衣’”，今《后汉书》无此二句，裴注引《文士传》亦无。《唐书·李纲传》引祢衡曰“不敢以先王法服为伶人衣”，疑出谢承《书》也。</span>
融深责数衡，并宣太祖意，欲令与太祖相见。衡许之，曰：“当为卿往。”至十月朝，融先见太祖，说“衡欲求见”。至日晏，衡著布单衣，疏巾履。
<span class="c2">◎官本《考证》云：北宋本作“疏布履”。
<span class="c3">吴金华疑原文为“著布单衣、疏巾，坐太祖营门外”，说详彼。</span>
</span>
坐太祖营门外，以杖捶地，数骂太祖。太祖敕外厩急具精马二匹，并骑二人，谓融曰：“祢衡竖子，乃敢尔！孤杀之无异于雀鼠，顾此人数有虚名，
<span class="c2">数，宋本、元本作“素”。</span>
远近所闻，今日杀之，人将谓孤不能容。今送与刘表，视卒当何如？”乃令骑以衡置马上，两骑扶送至南阳。◎《傅子》曰：衡辩于言而剋于论，见荆州牧刘表日，所以自结于表者甚至，表悦之以为上宾。衡称表之美盈口，而论表左右不废绳墨。于是左右因形而谮之，曰：“衡称将军之仁，西伯不过也，唯以为不能断，终不济者，
<span class="c2">监本、官本“终”作“功”。</span>
必由此也。”是言实指表智短，而非衡所言也。表不详察，遂疏衡而逐之。衡以交绝于刘表，智穷于黄祖，身死名灭，为天下笑者，谮之者有形也。
<span class="c2">◎胡三省曰：操怒衡而送与表，犹以表为宽和爱士，观其能容与否也。表怒衡而送与祖，知祖性急，必不能容衡，是直欲置之死地耳。二人皆挟数用术，表则浅矣。◎王補曰：祢衡徒以侮辱曹操，取快一时，操以雀鼠视衡，一再假手，毙于黄祖，奸雄意忌，自古所叹。然解衵裸立，果大雅所当尔邪？適以长后进轻獧之焰，而授杀士者以口实也。无行才士，遂为世诟，流宕忘返，君子惧旃。刘挚尝言“士当以器识为先，一命为文人，无足观矣”，叶適亦谓“文不足关世教，虽工无益”，士之学古而负才俊者，尚鉴于斯。◎黄山曰：衡诚不幸，亦视所遘何时，所不屈者何人耳。固非濡忍苟贱，求合当世，以弋富贵者也。不得中行，必也狂狷乎？</span>
</span>
太祖问彧：“谁能代卿为我谋者？”彧言“荀攸、钟繇”。先是，彧言策谋士，进戏志才。
<span class="c1">◎惠栋曰：○孙愐云：志才，颍川人。○《彧别传》云：戏志才、郭嘉等有负俗之讥，彧皆以智策举之，终各显名。○案：戏，姓，汉有北海戏子然也。</span>
志才卒，又进郭嘉。
<span class="c1">◎彧所进之人，见后注引《彧别传》。◎《郭嘉传》：颍川戏志才，筹画士也，早卒。太祖与彧书曰：“自志才亡后，莫可与计事者。汝、颍固多奇士，谁可以继之？”彧荐嘉。◎《杜畿传》：彧进畿于太祖，荐畿为河东太守。◎范《书·彧传》彧所进者尚有陈群、杜袭、司马懿。</span>
太祖以彧为知人，诸所进达皆称职，唯严象为扬州，
<span class="c1">◎范《书·衡传》孔融荐衡表有云：今日路粹、严象，亦用异才，擢拜台郎。◎本志《王粲传》注：建安初，路粹以高才与京兆严像擢拜尚书郎。像以兼有文武，出为扬州刺史。◎像、象，古同字。</span>
韦康为凉州，
<span class="c1">◎本志《杨阜传》：凉州牧韦端征为太仆，其子康代为刺史。◎裴注引皇甫谧《列女传》云：刺史韦康素仁，愍吏民伤残，与马超和。超背约害康。</span>
后败亡。
<span class="c1">◎顾千里曰：严、韦败亡，亦所遭不幸，未足为知人之累。</span>
<span class="c1">◎《三辅决录》曰：
<span class="c2">◎陈景云曰：“《三辅决录》”下脱“注”字。赵岐《决录序》云“其人即亡，行乃可书”，严象败没在《决录》成书后。至韦康遇害，岐卒已久，尤不相及。其为挚虞注无疑。◎张澍辑本按语同。</span>
象字文则，京兆人。少聪博，有赡智。
<span class="c2">《宋本》“赡”作“胆”，范《书·彧传》注同。</span>
以督军御史中丞
<span class="c2">督军御史中丞，见《文纪》延康元年。</span>
诣扬州讨袁术，会术病卒，因以为扬州刺史。建安五年，为孙策庐江太守李术所杀，时年三十八。
<span class="c2">李术害严象，事见《吴志·孙权传》建安五年注引《江表传》。</span>
象同郡赵岐作《三辅决录》，恐时人不尽其意，故隐其书，唯以示象。康字元将，亦京兆人。孔融与康父端书曰：
<span class="c2">韦端字休甫，京兆杜陵人，见陶渊明《群辅录》。</span>
“前日元将来，渊才亮茂，
<span class="c2">《御览》作“高茂”。</span>
雅度弘毅，伟世之器也。昨日仲将又来，
<span class="c2">《御览》作“昨日又见弟仲将来”。</span>
懿性贞实，文愍笃诚，
<span class="c2">◎卢明楷曰：愍，训伤。此系孔融赞仲将之言，于义无取，疑是“慜”字。慜，即敏，又与愍通，辗转而讹也。◎弼按：《御览》引此作“敏”。</span>
保家之主也。不意双珠，近出老蚌，甚珍贵之。”端从凉州牧征为太仆，
<span class="c2">明监本“牧”作“拔”，误。</span>
康代为凉州刺史，时人荣之。后为马超所围，坚守历时，救军不至，遂为超所杀。
<span class="c2">◎林国赞曰：如此，文康直一死报国，非不称职。</span>
◎仲将名诞，见《刘邵传》。
<span class="c2">◎此八字为裴注，非《三辅決录注》之文也。诞，事见《齐王纪》嘉平六年注。◎《御览·二百六十五》：韦元将年十五，身长八尺五寸，为郡主簿。杨彪称曰：“韦主簿年虽少，有老成之风，昂昂千里之驹。”◎又《七百四十七》：韦诞字仲将，除武都太守，以能书不得之郡。转侍中。典作《魏书》，号《散骑书》，一名《大魏书》，凡五十篇。洛阳三都宫观始就，命诞铭题，以为永制。以御笔墨皆不任用，因奏曰：“夫工欲善其事，必先利其器。用张芝笔、左伯纸及臣墨，皆古法。兼此三具，又得臣手，然后可逞径丈之势，方寸千言。◎张澍曰：○按《北堂书钞》引云：（幸）〈韦〉诞奏：“蔡邕自矜能书，兼明斯籀之法，非得纨素不妄下笔。工欲善其事，必先利其器。”○又按《文章叙录》云：韦诞，京兆杜陵人，太仆端子，有文学，善属辞，以光禄大夫卒。○卫恒《四体书势》曰：诞善楷书，魏宫殿多诞所题。明帝立陵宵观，误先钉榜，乃笼盛诞，辘轳多絙引上，使就题之，去地三十五丈，诞甚危惧，乃戒子孙，绝此楷法。</span>
</span>

4. <span id="卷十·魏书十·荀彧荀攸贾诩传第十-荀彧-4"></span>
自太祖之迎天子也，袁绍内怀不服。绍既并河朔，天下畏其强。太祖方东忧吕布，南拒张绣，而绣败太祖军于宛。
<span class="c1">事见《武纪》建安二年。</span>
绍益骄，与太祖书，其辞悖慢。太祖大怒，出入动静变于常，众皆谓以失利于张绣故也。
<span class="c1">◎范《书·彧传》：绍与操书甚倨。◎章怀注：○陈琳作檄书曰：操祖父腾，饕餮放横。父嵩，乞匄携养。操，赘阉遗丑。○并倨慢之词也。◎钱大昕曰：绍与操书，章怀注以檄书当之，误也。操为张绣所败在建安二年，而绍宣檄乃在建安五年，亦不相涉。◎何焯曰：此书即陈琳所作《檄豫州将校文》，操阳怒以激其士卒耳。◎沈家本曰：琳书乃檄州郡，非与操者，恐别有与操书，今不得传也。传言 “众皆谓失利于张绣”，故是此书在建安二年操败于张绣之时。陈琳檄文作于四年绍并公孙瓒之后，其时实不同也。◎弼按：传文明言“以绍书示彧”，其非檄文可知。钱、沈二说是。</span>
钟繇以问彧，彧曰：“公之聪明，必不追咎往事，殆有他虑。”则见太祖问之，太祖乃以绍书示彧，曰：“今将讨不义，而力不敌，何如？”彧曰：“古之成败者，诚有其才，虽弱必强，苟非其人，虽强易弱，刘、项之存亡，足以观矣。今与公争天下者，唯袁绍尔。绍貌外宽而内忌，任人而疑其心，公明达不拘，唯才所宜，此度胜也。绍迟重少决，失在后机，公能断大事，应变无方，此谋胜也。绍御军宽缓，法令不立，士卒虽众，其实难用，公法令既明，赏罚必行，士卒虽寡，皆争致死，此武胜也。绍凭世资，从容饰智，以收名誉，故士之寡能好问者多归之，公以至仁待人，推诚心不为虚美，行己谨俭，而与有功者无所恡惜，
<span class="c1">恡，与“吝”同音义。</span>
故天下忠正效实之士咸愿为用，此德胜也。夫以四胜辅天子，扶义征伐，谁敢不从？绍之强其何能为！”
<span class="c1">◎《郭嘉传》注引《傅子》载郭嘉语，与文若所见略同，《通鉴》采之。◎顾千里曰：视淮阴登坛数语，觉颂美较多，然实见得如此，非徒贡谀也。</span>
太祖悦。彧曰：“不先取吕布，河北亦未易图也。”
<span class="c1">◎胡三省曰：绍攻公孙瓒，而操乘间东取吕布。操击刘备，而绍不能袭许。此其所以败也。</span>
太祖曰：“然。吾所惑者，又恐绍侵扰关中，乱羌、胡，
<span class="c1">《通鉴》“乱”上有“西”字。</span>
南诱蜀汉，是我独以兖、豫抗天下六分之五也。为将奈何？”彧曰：“关中将帅以十数，莫能相一，唯韩遂、马超最强。
<span class="c1">《通鉴》作“马腾”，是。</span>
彼见山东方争，必各拥众自保。今若抚以恩德，遣使连和，相持
<span class="c1">《通鉴》无“相持”二字。</span>
虽不能久安，比公安定山东，足以不动。
<span class="c1">◎胡三省曰：遂、腾之叛服，卒如荀彧所料。</span>
钟繇可属以西事。则公无忧矣。”
<span class="c1">◎《钟繇传》：繇至长安，移书腾、遂等，腾、遂各遣子入侍。太祖在官渡与袁绍相持，繇送马一千余匹给军。</span>

5. <span id="卷十·魏书十·荀彧荀攸贾诩传第十-荀彧-5"></span>
三年，太祖既破张绣，
<span class="c1">◎《武纪》：公与彧书曰：“吾到安众，破绣必矣。”</span>
东禽吕布，定徐州，遂与袁绍相拒。
<span class="c1">◎范《书·彧传》：五年，袁绍率大众以攻许，操与相距，甲兵甚盛，议者咸怀惶惧。</span>
孔融谓彧曰：“绍地广兵强；田丰、许攸，智计之士也，为之谋；审配、逢纪，尽忠之臣也，任其事；
<span class="c1">田丰、审配、逢纪，均见《袁绍传》注。许攸，见《崔琰传》注。</span>
颜良、文丑，勇冠三军，统其兵：殆难克乎！”彧曰：“绍兵虽多而法不整。田丰刚而犯上，许攸贪而不治。
<span class="c1">范《书》“治”作“正”。
<span class="c2">◎吴金华曰：在官不能理事，谓之“不治”。</span>
</span>
审配专而无谋，逢纪果而自用，此二人留知后事，若攸家犯其法，必不能纵也，不纵，攸必为变。
<span class="c1">《通鉴》“逢纪果而自用”，下作“此数人者，势不相容，必生内变”。</span>
颜良、文丑，一夫之勇耳，可一战而禽也。”
<span class="c1">◎范《书》作“匹夫之勇，可一战而擒也。后皆如彧之筹”。◎顾千里曰：知人料事，无不奇中，魏之崔浩，庶几近之。◎李安溪曰：不特知君，特又知臣。</span>
五年，与绍连战。太祖保官渡，
<span class="c1">官渡，见《武纪》建安四年。</span>
绍围之。太祖军粮方尽，书与彧，议欲还许以引绍。
<span class="c1">范《书·彧传》作“欲还许以致绍师”。</span>
彧曰：“今军食虽少，未若楚、汉在荧阳、成皋间也。
<span class="c1">荧阳，见《武纪》初平元年。成皋，见《武纪》卷首。</span>
是时刘、项莫肯先退，先退者势屈也。
<span class="c1">◎李贤曰：高祖与项羽于荧阳、成皋间久相持不决，后羽请鸿沟以西为汉而退。高祖遂乘羽，败之垓下，追杀之。</span>
公以十分居一之众，
<span class="c1">◎毛本 “公”误作“分”。◎李贤曰：言与绍众寡相悬也。</span>
画地而守之，
<span class="c1">◎李贤曰：言画地作限隔也。</span>
扼其喉而不得进，已半年矣。
<span class="c1">范《书》“阨”作“搤”。搤，音厄。搤，谓促持之也。</span>
情见势竭，必将有变，此用奇之时，不可失也。”
<span class="c1">文若为魏武画策虽多，如先定兖州、迎帝迁许及此三策，皆关成败所系。袁宏《后汉纪》载彧书云“绍聚官渡，欲与决胜负，公以至弱当至强，若不制，必为所乘，是天下之大机也。且绍布衣之雄，能聚人而不能用也，以公神武明哲，而奉以大顺，何向而不济”云云，下接“今军食虽少”，与此同。《通鉴》两采之。</span>
太祖乃住。遂以奇兵袭绍别屯，斩其将淳于琼等，绍退走。
<span class="c1">◎惠栋曰：○魏武帝《军策令》云：袁本初铠万领，吾大铠二十领；本初马铠三百具，吾不能有十具。见其少，遂不施也，吾遂出奇破之。是时士卒练，不与今时等也。</span>
审配以许攸家不法，收其妻子，攸怒叛绍；
<span class="c1">◎《通鉴》：会攸家犯法，审配收系之。攸怒，遂奔操。◎《考异》曰：○《魏志·武纪》：攸贪财，袁绍不能足，来奔。○今从范《书·绍传》。</span>
颜良、文丑临阵授首；田丰以谏见诛：皆如彧所策。

6. <span id="卷十·魏书十·荀彧荀攸贾诩传第十-荀彧-6"></span>
六年，太祖就谷东平之安民，
<span class="c1">◎胡三省曰：○据《水经注》，东平寿张县西界有安民亭，亭在济水东，亭北对安民山。○洪氏《隶释》：济水迳须句城西，水西有安民山。○赵明诚《金石录》：须句城，即今中都县。◎李兆洛曰：中都县，今山东兖州府汶上县治。◎《方舆纪要》卷三十三：安民亭在东平州西南。◎谢鍾英曰：在郓城县东。◎互见《李典传》。</span>
粮少，不足与河北相支，
<span class="c1">◎何焯曰：时所在屯田积谷，尤患粮少，况仰给桑椹、虏掠田野者。宜其一败之后，不能再举也。</span>
欲因绍新破，以其间击讨刘表。彧曰：“今绍败，其众离心，宜乘其困，遂定之；而背兖、豫，远师江、汉，若绍收其余烬，承虚以出人后，则公事去矣。”
<span class="c1">◎范《书·彧传》：六年，操以绍新破，未能为患，自欲南征刘表，以计问彧。对曰：“绍既新败，众惧人扰，今不因而定之，而欲远兵江汉，若绍收离纠散，乘虚以出，则公之事去矣。”</span>
太祖复次于河上。绍病死。
<span class="c1">◎袁《纪》：七年夏五月庚戌，袁绍发病死。</span>
太祖渡河，击绍子谭、尚，而高幹、郭援侵略河东，关右震动，
<span class="c1">◎《通鉴》：尚遣所置河东太守郭援与高幹、匈奴南单于共攻河东，发使与关中诸将马腾等连兵，腾等阴许之。</span>
钟繇帅马腾等击破之。语在《繇传》。八年，太祖录彧前后功，表封彧为万岁亭侯。
<span class="c1">◎胡三省曰：《九域志》郑州有万岁亭，彧所封也。◎潘眉曰：○《太平寰宇记·九》：新郑，汉旧县，属河南郡，有万岁亭，后汉荀彧封万岁亭侯于此。◎弼按：韩浩封万岁亭侯，见《武纪》建安十八年注。彧第六子顗亦封万岁亭侯，见《晋书·荀顗传》。</span>
<span class="c1">◎《彧别传》载太祖表曰：
<span class="c2">◎侯康曰：《荀彧别传》，见本传注。书中称曹操谓太祖，司马懿为宣王，则非汉、晋人作，明矣。◎章宗源曰：《荀彧别传》，见《三国志》注及《御览》。</span>
“臣闻虑为功首，谋为赏本，野绩不越庙堂，战多不逾国勋。是故典阜之锡，不后营丘，
<span class="c2">◎《史记·鲁周公世家》：偏封功臣姓戚者。封周公旦于少昊之虚曲阜，是为鲁公。◎《齐太公世家》：封师尚父于齐营丘。◎《正义》云：○《括地志》：兖州曲阜县外城，即鲁公伯禽所筑也。营丘在青州临淄北百步外城中。◎《一统志》：鲁国故城，今山东兖州府曲阜县治，周时鲁国旧都。营丘，今山东青州府临淄县西北。《汉志》临淄名营丘。</span>
萧何之土，先于平阳。
<span class="c2">◎《汉书·萧何传》：上以何功最盛，先封为酂侯。◎《曹参传》：赐参爵列侯，食邑平阳。</span>
珍策重计，古今所尚。侍中守尚书令彧，积德累行，少长无悔，遭世纷扰，怀忠念治。臣自始举义兵，周游征伐，
<span class="c2">吴金华以“游”当为“旋”字之形讹，说详彼。</span>
与彧戮力同心，左右王略，发言授策，无施不效。彧之功业，臣由以济，用披浮云，显光日月。陛下幸许，彧左右机近，忠恪祗顺，如履薄冰，研精极锐，以抚庶事。天下之定，彧之功也。宜享高爵，以彰元勋。”
<span class="c2">◎袁宏《后汉纪》：建安八年七月，曹操上言：“守尚书令荀彧，自在臣营，参同计画，周旋征伐，每皆克捷，奇策密谋，悉皆共决。及彧在台，常私书往来，〖袁《纪》“私”误作“思”，严可均《全三国文》作“私”。〗大小同策，《诗》美服心，《传》贵庙胜。勋业之定，彧之功也。而臣前后独荷异宠，心所不安。彧与臣事通功并，宜进封赏，以劝后进者。◎严可均曰：此与《别传》之表相当，而文全异。</span>
彧固辞无野战之劳，不通太祖表。太祖与彧书曰：“与君共事已来，立朝廷，君之相为匡弼，君之相为举人，君之相为建计，君之相为密谋，亦以多矣。夫功未必皆野战也，原君勿让。”彧乃受。</span>
九年，太祖拔邺，领冀州牧。
<span class="c1">◎《御览·一百八十一》引《荀氏家传》曰：太祖既定冀州，为公起大第于邺，诸将各以功次受居第。太祖亲游之，笑曰：“此亦六勋之差。”</span>
或说太祖“宜复古置九州，则冀州所制者广大，天下服矣。”太祖将从之，彧言曰：“若是，则冀州当得河东、冯翊、扶风、西河、幽、并之地，所夺者众。前日公破袁尚，禽审配，
<span class="c1">范《书》作“公前屠邺城”。</span>
海内震骇，必人人自恐不得保其土地，守其兵众也；今使分属冀州，将皆动心。且人多说关右诸将以闭关之计；今闻此，以为必以次见夺。一旦生变，虽有善守者，
<span class="c1">袁《纪》作“守善”。</span>
转相胁为非，则袁尚得宽其死，而袁谭怀贰，刘表遂保江、汉之间，天下未易图也。愿公急引兵先定河北，然后修复旧京，南临荆州，责贡之不入，
<span class="c1">范《书》作“南临楚郢，责王贡之不入”。</span>
则天下咸知公意，人人自安。天下大定，乃议古制，此社稷长久之利也。”
<span class="c1">◎何焯曰：既当时务之要，而“修复旧京”之语，亦犹乃心王室。◎顾千里曰：议立六国后，而留侯非之。议复古九州，而文若非之。因时制宜，各有攸当。明者审之则两得，闇者用之则两失矣。</span>
太祖遂寝九州议。
<span class="c1">◎范《书·彧传》：操报曰：“微足下之相难，所失多矣。”</span>

7. <span id="卷十·魏书十·荀彧荀攸贾诩传第十-荀彧-7"></span>
是时荀攸常为谋主。彧兄衍以监军校尉守邺，都督河北事。太祖之征袁尚也，高幹密遣兵谋袭邺，衍逆觉，尽诛之，以功封列侯。
<span class="c1">◎《荀氏家传》曰：
<span class="c2">◎明监本、官本“《荀氏家传》”作“《零陵先贤传》”，误。明监本初印者仍作“《荀氏家传》”，补板剜改作“《零陵先贤传》”，官本沿明监本之讹。◎沈家本曰：○《荀氏家传》，《隋志》不著录。○《旧唐志·谱牒类》：《荀氏家传》十卷，荀伯子撰。○《新志》卷同，无撰人。伯子，《宋书》有传，官东阳太守，不言著此书。◎章宗源曰：《世说·德行篇》注“荀巨伯”、《排调篇》注“荀隐”亦引之，而云“世有此书，寻之未得”。然《文选·与钟大理书》注“荀宏”、元长《曲水诗序》注“荀勖”、《安陆王碑》注“荀彧”、《通典·职官门》注“荀爽”、《类聚·礼部》“荀爽”、《御览·礼仪》引之尤详，是知此书至宋尚存。</span>
衍字休若，彧弟三兄。彧弟四兄谌，字友若，事见《袁绍传》。
<span class="c2">◎本志《绍传》：以田丰、荀谌、许攸为谋主。◎范《书·绍传》同本传。彧弟谌为绍所任，见前。惟彼作“彧弟”，此作“彧第四兄”。</span>
陈群与孔融论汝、颍人物，群曰：“荀文若、公达、休若、友若、仲豫，当今并无对。”衍子绍，位至太仆。绍子融，字伯雅，与王弼、钟会俱知名，为洛阳令，参大将军军事，与弼、会论《易》、《老》义，传于世。
<span class="c2">◎本志《钟会传》注引《王弼传》：弼注《易》，颍川人荀融难弼《大衍义》。弼初与融善，后不终。</span>
谌子闳，字仲茂，为太子文学掾。时有甲乙疑论，闳与钟繇、王朗、袁涣议各不同。文帝与繇书曰：“袁、王国士，更为唇齿，荀闳劲悍，往来锐师，真君侯之勍敌，左右之深忧也。”终黄门侍郎。
<span class="c2">严可均《全三国文》载荀闳《奏事》及《赐谥议》。</span>
闳从孙恽，字景文，太子中庶子，亦知名。与贾充共定音律，又作《易集解》。
<span class="c2">◎李龙官曰：闳，荀彧第四兄谌之子也。其从孙似不应与彧子恽同名，疑有误。◎陈景云曰：恽，当作“煇”。音，当作“晋”。见《晋书·贾充传》既定新律，加禄赏诏中有荀煇。彧长子恽于煇为大父行，命名自不应同也。◎《隋书·经籍志》：魏散骑常侍荀煇注《周易》十卷。◎侯康曰：《释文·叙录》引张璠《集解序》称煇为“晋太子中庶子”，而《隋志》称“魏散骑常侍”，岂注《易》在仕魏时邪？◎姚振宗曰：《经义考》引《魏志》“煇官至虎贲中郎将”，乃彧子恽，非此煇也。◎赵一清曰：今《荀爽九家集解》疑即煇所作。◎吴承仕《经典释文序录疏证》曰：恽字长倩，为彧子，魏文帝时卒。其字景文著《易义》者，为闳之从孙，即彧之曾孙行，仕晋为太子中庶子者也，《隋志》作“魏人”，误。朱彝尊以景文、长倩为一人，尤误。</span>
仲豫名悦，郎陵长俭之少子，彧从父兄也。
<span class="c2">◎范《书·荀悦传》：俭早卒，悦年十二，能说《春秋》，家贫无书，每之人间，所见篇牍，一览多能诵记。性沈静，美姿容，尤好著述。灵帝时阉官用权，士多退身穷处，悦乃托疾隐居，时人莫之识，唯从弟彧特称敬焉。初辟镇东将军曹操府，迁黄门侍郎。献帝颇好文学，悦与彧及少府孔融侍讲禁中，旦夕谈论。累迁秘书监、侍中。时政移曹氏，天子恭己而已。悦志在献替，而谋无所用，乃作《申鉴》五篇。其所论辩，通见政体，既成而奏之。◎胡三省曰：荀悦《申鉴》，其立论精切，关于国家兴亡之大致，過于彧、攸；至于揣摩天下之势，应敌设变以制一时之胜，悦未必能也。曹操奸雄，亲信彧、攸，而悦乃在天子左右。悦非比于彧、攸，而操不之忌，盖知悦但能持论，其才必不能办也。呜呼！东都之季，荀淑以名德称，而彧、攸以智略济，荀悦盖得其祖父之彷彿耳！其才不足以用世，其言仅见于此书。后之有天下国家者，尚论其世，深味其言，则知悦之忠于汉室，而有补于天下国家也。</span>
◎张璠《汉纪》称悦清虚沈静，善于著述。建安初为秘书监侍中，被诏删《汉书》作《汉纪》三十篇，因事以明臧否，致有典要；其书大行于世。
<span class="c2">◎毛本“大”误作“天”。◎范《书·悦传》：帝好典籍，尝以班固《汉书》文繁难省，乃令悦依《左氏传》体，以为《汉纪》三十篇，诏尚书给笔札。辞约事详，论辨多美。又著《崇德正论》及诸论数十篇。年六十二，建安十四年卒。◎《隋书·经籍志》：《汉纪》三十卷，魏秘书监荀悦撰。◎姚振宗曰：此称“魏”，误。◎《四库提要》曰：○《史通·六家篇》以悦书为“《左传》家”之首，《二体篇》又称“历代宝之，有逾本传。班、荀二体，角力争先”，推之甚至。○李焘跋曰：悦为此《纪》，固不出班《书》，亦时有所删润。司马光《通鉴》有舍班而从荀者。◎《提要》又曰：《崇德正论》及诸论数十篇，今并不传。〖见《申鉴》提要。〗</span>
</span>
太祖以女妻彧长子恽，后称安阳公主。彧及攸并贵重，皆谦冲节俭，禄赐散之宗族知旧，家无余财。十二年，复增彧邑千户，合二千户。
<span class="c1">◎《彧别传》曰：太祖又表曰：“昔袁绍侵入郊甸，战于官渡。时兵少粮尽，图欲还许，书与彧议，彧不听臣。建宜住之便，恢进讨之规，更起臣心，易其愚虑，遂摧大逆，覆取其众。此彧睹胜败之机，略不世出也。及绍破败，臣粮亦尽，以为河北未易图也，欲南讨刘表。彧复止臣，陈其得失，臣用反旆，遂吞凶族，克平四州。
<span class="c2">◎李贤曰：谓冀、青、幽、并也。</span>
向使臣退于官渡，绍必鼓行而前，
<span class="c2">◎李贤曰：鼓行，谓鸣鼓而行，言无所畏也。</span>
有倾覆之形，无克捷之势。后若南征，委弃兖、豫，利既难要，将失本据。彧之二策，以亡为存，以祸致福，谋殊功异，臣所不及也。是以先帝贵指踪之功，
<span class="c2">◎范《书·彧传》“踪”作“纵”。◎李贤曰：纵，或作“踪”，两通。</span>
薄搏获之赏；
<span class="c2">◎李贤曰：搏，击也。高祖既杀项羽，论功行封，以萧何为最，功臣多不服，高祖曰：“诸君知猎乎？夫猎追杀兽者，狗也；而发纵指示兽者，人也。诸君徒能追得兽耳，功狗也；至如萧何发纵指示，功人也。”</span>
古人尚帷幄之规，下攻拔之捷。
<span class="c2">◎李贤曰：张良未尝有战斗功，高帝谓：“运策帷幄中，决胜千里之外，子房功也。”</span>
前所赏录，未副彧巍巍之勋，乞重平议，畴其户邑。”
<span class="c2">◎李贤曰：○《前书》“复其后代，畴其爵邑”《音义》：畴，等也。使其后常与先人等也。◎弼按：范《书·彧传》载此表文，字句少异。</span>
彧深辞让，太祖报之曰：“君之策谋，非但所表二事。前后谦冲，欲慕鲁连先生乎？
<span class="c2">◎《史记》曰：赵欲尊秦为帝，鲁连止之。平原君乃欲封鲁连，连笑曰：“所贵于天下之士，为人排患释难解纷，而无取也。即有取者，是商贾之士也，而连不忍为也。”</span>
此圣人达节者所不贵也。
<span class="c2">◎《左传》曰：圣达节，次守节。</span>
昔介子推有言
<span class="c2">《左传》，介子推，晋文公臣。</span>
 ‘窃人之财，犹谓之盗’。况君密谋安众，光显于孤者以百数乎！以二事相还而复辞之，何取谦亮之多邪！”太祖欲表彧为三公，
<span class="c2">◎范《书·彧传》：又欲授以正司。◎李贤曰：彧先守尚书令，今欲正除也。◎潘眉曰：彧方守尚书令，位在九卿下，不得遽表为三公。</span>
彧使荀攸深让，至于十数，太祖乃止。
<span class="c2">◎李安溪曰：彧知操功大必自树逼上，故累让不伐，以身谏也。</span>
</span>

8. <span id="卷十·魏书十·荀彧荀攸贾诩传第十-荀彧-8"></span>
太祖将伐刘表，问彧策安出，彧曰：“今华夏已平，南土知困矣。可显出宛、叶，
<span class="c1">宛，见《武纪》卷首“南阳郡”注。叶，见《武纪》建安二年。</span>
而间行轻进，以掩其不意。”太祖遂行。会表病死，太祖直趋宛、叶如彧计，表子琮以州逆降。

9. <span id="卷十·魏书十·荀彧荀攸贾诩传第十-荀彧-9"></span>
十七年，董昭等谓太祖宜进爵国公，九锡备物，
<span class="c1">九锡，解见《武纪》建安十八年。</span>
以彰殊功，密以谘彧。
<span class="c1">◎官本《考证》云：北宋本作“密以诏谘彧”。◎沈家本曰：范《书》作“密以访彧”。此时董昭等建议，未有诏也，不当有“诏”字。</span>
彧以为太祖本兴义兵以匡朝宁国，秉忠贞之诚，守退让之实；君子爱人以德，
<span class="c1">◎《礼记·檀弓》：曾子曰：“君子之爱人也以德，细人之爱人也以姑息。”</span>
不宜如此。太祖由是心不能平。
<span class="c1">◎范《书·彧传》：彧曰：“曹公本兴义兵，以匡振汉朝，虽勋庸崇著，犹秉忠贞之节。君子爱人以德，不宜如此。”事遂寝。操心不能平。</span>
会征孙权，表请彧劳军于谯，因辄留彧，
<span class="c1">◎胡三省曰：辄，言专辄也。</span>
以侍中光禄大夫持节，参丞相军事。
<span class="c1">◎元本“事”作“吏”，误。◎范《书·彧传》：操表留彧曰：“臣闻古之遣将，上设监督之重，下建副二之任，所以尊严国命，谋而鲜过者也。臣今当济江，奉辞伐罪，宜有大使肃将王命。文武并用，自古有之。使持节侍中守尚书令万岁亭侯彧，国之重臣，德洽华夏，既停军所次，便宜与臣俱进，宣示国命，威怀丑虏。军礼尚速，不及先请，臣辄留彧，依以为重。”</span>
太祖军至濡须，
<span class="c1">濡须，今安徽无为州东北，见《武纪》建安十八年。</span>
彧疾留寿春，
<span class="c1">寿春，见《文纪》黄初五年，今安徽凤阳府寿州治。</span>
以忧薨，
<span class="c1">◎范《书·彧传》：帝哀惜之，祖日为之废宴乐。</span>
时年五十。
<span class="c1">◎潘眉曰：彧，初平二年年二十九，薨年五十，建安十七年也。《本传》言太祖军至濡须，彧疾留寿春，以忧薨，考《魏武帝纪》进军濡须口在十八年正月，《吴主传》亦云“十八年正月，曹公攻濡须”。太祖以十八年正月进军濡须，彧薨在后，似薨于十八年矣。然下云“明年，太祖遂为魏公”，为魏公在十八年，彧薨实在十七年，则此传言“太祖军至濡须”者，将往濡须实未至也。◎弼按：《文选》载《檄吴将校部曲文》首署彧名，文中叙马超、宋建、张鲁事，皆在彧卒之后。姜皋疑“彧”为“攸”之讹。案《攸传》注“建安十九年，攸卒，年五十八”，与文中事亦不符。疑攸卒于二十一年，则于檄中情事皆合耳。</span>
谥曰敬侯。
<span class="c1">◎曹植《光禄大夫荀侯诔》云：如冰之清，如玉之洁，法而不威，和而不亵。百僚欷歔，天子霑缨，机女投抒，农夫辍耕，轮结辙而不转，马悲鸣而倚衡。</span>
明年，太祖遂为魏公矣。
<span class="c1">◎李清植曰：○史家此言，所以原彧本志也。○先文贞公曰：〖◎弼按：即李光地。〗朱子谓陈群为贼佐命，词严而义正。荀攸、贾诩，自应入此例。彧之侍中，原是汉官，为尝仕操。操建国称魏，则彧死而后操为之，其阻董昭以致杀身一节，亦自可取。彧之罪当从末减。◎潘眉曰：彧前沮复古九州，后沮九锡议。彧薨，太祖遂为魏公，是年即复十四州为九州。◎弼按：时以冀州之河东、河内、魏郡、赵国、中山、常山、钜鹿、安平、甘陵、平原，凡十郡，为魏国，见《武纪》建安十八年。◎韩慕庐曰：文若智略不世，魏武特以事际相需，其畏忌之久矣。且同为汉臣，与结分委贽者亦异，是太祖内忧也。观其表请犒师，辄留不遣，即汉祖云梦之意，不关九锡一议也。◎弼按：操为奋武将军，以彧为司马，后为镇东将军，彧以司马从。韩说似有未合。</span>
<span class="c1">◎《魏氏春秋》曰：太祖馈彧食，发之乃空器也，于是饮药而卒。咸熙二年，赠彧太尉。
<span class="c2">◎《通鉴考异》曰：○陈《志·彧传》曰：以忧薨。○范《书·彧传》曰：操馈之食，发视，乃空器也，于是饮药而卒。○孙盛《魏氏春秋》亦同。○按：彧之死，操隐其诛。陈寿云“以忧卒”，盖阙疑也。今不正言其饮药，恐后世为人上者谓隐诛可得而行也。</span>
◎《彧别传》曰：彧自为尚书令，常以书陈事，临薨，皆焚毁之，故奇策密谋不得尽闻也。是时征役草创，制度多所兴复，彧尝言于太祖曰：“昔舜分命禹、稷、契、皋陶以揆庶绩，教化征伐，并时而用。及高祖之初，金革方殷，犹举民能善教训者，叔孙通习礼仪于戎旅之间，世祖有投戈讲艺、息马论道之事，君子无终食之间违仁。今公外定武功，内兴文学，使干戈戢睦，大道流行，国难方弭，六礼俱治，此姬旦宰周之所以速平也。既立德立功，而又兼立言，诚仲尼述作之意；显制度于当时，扬名于后世，
<span class="c2">冯本“扬”作“杨”，误。</span>
岂不盛哉！若须武事毕而后制作，以稽治化，于事未敏。宜集天下大才通儒，考论六经，刊定传记，存古今之学，除其烦重，以一圣真，并隆礼学，渐敦教化，则王道两济。”
<span class="c2">◎何焯曰：不及时图之，则宿儒老生日就衰落，后生一失派别，则圣籍湮微，复寻其绪，为力甚难。此荀令君所以汲汲于两济也。</span>
彧从容与太祖论治道，如此之类甚众，太祖常嘉纳之。彧德行周备，非正道不用心，名重天下，莫不以为仪表，海内英儁咸宗焉。司马宣王常称书传远事，吾自耳目所从闻见，逮百数十年间，贤才未有及荀令君者也。前后所举者，命世大才，邦邑则荀攸、钟繇、陈群，海内则司马宣王，及引致当世知名郗虑、华歆、王朗、荀悦、杜袭、辛毗、赵俨之俦，终为卿相，以十数人。取士不以一揆，戏志才、郭嘉等有负俗之讥，杜畿简傲少文，皆以智策举之，终各显名。荀攸后为魏尚书令，亦推贤进士。太祖曰：“二荀令之论人，久而益信，吾没世不忘。”钟繇以为颜子既没，能备九德，不贰其过，唯荀彧然。或问繇曰：“君雅重荀君，比之颜子，自以不及，可得闻乎？”曰：“夫明君师臣，其次友之。
<span class="c2">毛本“友”误作“有”。</span>
以太祖之聪明，每有大事，常先谘之荀君，是则古师友之义也。吾等受命而行，犹或不尽，相去顾不远邪！”◎《献帝春秋》曰：董承之诛，伏后与父完书，言司空杀董承，帝方为报怨。完得书以示彧，彧恶之，久隐而不言。完以示妻弟樊普，普封以呈太祖，太祖阴为之备。彧后恐事觉，欲自发之，因求使至邺，
<span class="c2">◎赵一清曰：○姜氏云：若依此书，荀令君全无主持，何谓谋士？恐史传之讹。</span>
劝太祖以女配帝。太祖曰：“今朝廷有伏后，吾女何得以配上？吾以微功见录，位为宰相，岂复赖女宠乎！”彧曰：“伏后无子，性又凶邪，往常与父书，言辞丑恶，可因此废也。”太祖曰：“卿昔何不道之？”彧阳惊曰：“昔已尝为公言也。”太祖曰：“此岂小事而吾忘之！”彧又惊曰：“诚未语公邪！昔公在官渡与袁绍相持，恐增内顾之念，故不言尔。”太祖曰：“官渡事后何以不言？”彧无对，谢阙而已。太祖以此恨彧，而外含容之，故世莫得知。至董昭建立魏公之议，彧意不同，欲言之于太祖。及赍玺书犒军，饮飨礼毕，彧留请閒。
<span class="c2">毛本“彧”作“或”误。</span>
太祖知彧欲言封事，揖而遣之，彧遂不得言。彧卒于寿春，寿春亡者告孙权，言太祖使彧杀伏后，彧不从，故自杀。
<span class="c2">◎钱振鍠曰：我固知弑父与君，彧不为也。虽然，郗虑、华歆亦名士也，而勒兵牵后，竟忍为之，此非鉴于彧之自杀，而不能不出于此乎。操必使名士为反逆之事，以彧宁自杀不出此，犹疑名士多能为汉尽节也。及虑、歆破壁牵后，乃知天下名士不足忌矣，皆可以鹰犬使之矣。</span>
权以露布于蜀，刘备闻之，曰：“老贼不死，祸乱未已。”◎臣松之案：《献帝春秋》云彧欲发伏后事而求使至邺，而方诬太祖云“昔已尝言”。言既无征，回托以官渡之虞，
<span class="c2">回，何焯校改“乃”。</span>
俯仰之间，辞情顿屈，虽在庸人，犹不至此，何以玷累贤哲哉！凡诸云云，皆出自鄙俚，可谓以吾侪之言而厚诬君子者矣。袁暐虚罔之类，此最为甚也。
<span class="c2">毛本“此”作“以”，“也”作“邪”，均误。</span>
</span>

10. <span id="卷十·魏书十·荀彧荀攸贾诩传第十-荀彧-10"></span>
子恽，嗣侯，官至虎贲中郎将。初，文帝与平原侯植并有拟论，文帝曲礼事彧。及彧卒，恽又与植善，而与夏侯尚不穆，
<span class="c1">◎钱大昭曰：○“穆”与“睦”通。○《诗·大雅》：穆如清风。○《郑笺》云：穆，和也。</span>
文帝深恨恽。恽早卒，子甝、霬。
<span class="c1">霬，音翼。
<span class="c2">◎潘眉曰：霬，当为廙。《唐韵》“廙，与职反”，与“翼”同音。《夏侯玄传》注引《世语》“散骑常侍荀廙”，《少帝纪》“中垒将军、昌武亭侯臣廙”，皆作“廙”。又《晋书·侯史光传》亦作“荀廙”。“霬”字字书所无。</span>
</span>
以外甥故犹宠待。恽弟俣，御史中丞，俣弟诜，
<span class="c1">◎冯本 “俣”作“侯”，误。诜，事见《刘劭传》。◎林国赞曰：张璠《汉纪》诜为俣叔祸，俣弟似不宜同名，疑误。◎弼按：范《书》“诜”作“汪”，章怀注同。</span>
大将军从事中郎，
<span class="c1">◎《续百官志》：大将军从事中郎，二人，六百石，职参谋议。</span>
皆知名，早卒。
<span class="c1">◎《荀氏家传》曰：恽字长倩，俣字叔倩，诜字曼倩。俣子寓，字景伯。
<span class="c2">吴金华以“寓”应作“ ”，说详彼。</span>
◎《世语》曰：寓少与裴楷、王戎、杜默俱有名京邑，
<span class="c2">裴楷，事见本志《裴潜传》注。楷字叔则，弱冠知名，尤精《老》、《易》，少与王戎齐名，《晋书》有传。王戎字濬冲，琅邪临沂人，《晋书》有传。</span>
仕晋，位至尚书，名见显著。子羽嗣，位至尚书。</span>
诜弟顗，
<span class="c1">◎《晋书·荀顗传》：顗，魏太尉彧第六子。◎案本传及注，彧子恽、俣、诜、顗、粲，尚有一子，史失之。</span>
咸熙中为司空。
<span class="c1">◎顗为司空，见《陈留王纪》咸熙元年。◎《世说·品藻篇》注引《晋诸公赞》曰：顗蹈礼立德，思议温雅，兼深识国体。</span>
<span class="c1">◎《晋阳秋》曰：顗字景倩，幼为姊夫陈群所异。
<span class="c2">群为彧壻。《晋书·荀顗传》“异”作“赏”。</span>
博学洽闻，意思慎密。司马宣王见顗，奇之，曰：“荀令君之子也。近见袁偘，亦曜卿之子也。”
<span class="c2">◎本志《袁焕传》：焕字曜卿。◎裴注引《袁氏世纪》曰：涣有四子，侃、寓、奥、准。◎“偘”字疑系“侃”字之误。◎胡玉缙曰：“偘”与“侃”同，乃别体，非误字。</span>
擢拜散骑侍郎。顗佐命晋室，位至太尉，封临淮康公。尝难钟会“《易》无互体”，见称于世。
<span class="c2">◎《晋书·荀顗传》：顗性至孝，总角知名。魏时以父勋除中郎。难钟会《易》无互体，又与扶风王骏论仁孝孰先，见称于世。顗预讨毌丘俭等有功，进爵万岁亭侯。顗甥陈泰卒，顗代泰为仆射。咸熙中，迁司空，咸熙初，封临淮侯。武帝践阼，进爵为公，阿意苟合于荀勖、贾充之间。皇太子将纳妃，顗上言贾充女姿德淑茂，可以参选，以此获讥于世。◎《何夔传》注《傅子》称何曾、荀顗曰：古称曾、闵，今曰荀、何。◎《李通传》注引王隐《晋书》曰：李秉《家诫》论为官当清、慎、勤。秉举故太尉荀景倩能慎。◎《隋书·经籍志》：《周易无互体论》三卷，钟会撰，亡。</span>
顗弟粲，字奉倩。何劭为《粲传》曰：
<span class="c2">◎何劭，见《何夔传》注引《晋诸公赞》。◎《晋书·何劭传》云：劭撰《荀粲传》。◎《世说·文学篇》、《惑溺篇》注，《书钞·一百》，均作《荀粲别传》，又见《文选》注。劭又作《王弼传》，见《钟会传》注。</span>
粲字奉倩，
<span class="c2">◎《世说·文学篇》注云：粲，太尉彧少子。</span>
粲诸兄并以儒术论议，而粲独好言道，常以为子贡称夫子之言性与天道，不可得闻，然则六籍虽存，固圣人之穅秕。
<span class="c2">◎冯本 “穅秕”作“糠粃”。◎沈家本曰：○《说文》有“秕”无“粃”。○《玉篇》：粃，俗秕。</span>
粲兄俣难曰：“《易》亦云‘圣人立象以尽意，系辞焉以尽言’，则微言胡为不可得而闻见哉？”粲答曰：“盖理之微者，非物象之所举也。今称立象以尽意，此非通于意外者也。
<span class="c2">吴金华据唐翼明说，以“意外”当作“象外”。</span>
系辞焉以尽言，此非言乎系表者也；斯则象外之意，系表之言，固蕴而不出矣。”及当时能言者不能屈也。又论父彧不如从兄攸。彧立德高整，轨仪以训物，而攸不治外形，慎密自居而已。粲以此言善攸，诸兄怒而不能回也。太和初，到京邑与傅嘏谈。嘏善名理而粲尚玄远，宗致虽同，仓卒时或有格而不相得意。裴徽通彼我之怀，为二家骑驿，
<span class="c2">裴徵，见《裴潜传》注。《世说·文学篇》注引此作“为二家释”。</span>
顷之，粲与嘏善。夏侯玄亦亲。常谓嘏、玄曰：“子等在世涂间，功名必胜我，但识劣我耳！”嘏难曰：“能盛功名者，识也。天下孰有本不足而末有余者邪？”
<span class="c2">毛本“末”作“未”，误。</span>
粲曰：“功名者，志局之所奖也。然则志局自一物耳，固非识之所独济也。我以能使子等为贵，然未必齐子等所为也。”粲常以妇人者，才智不足论，自宜以色为主。骠骑将军曹洪女有美色，粲于是娉焉，容服帷帐甚丽，专房欢宴。历年后，妇病亡，未殡，傅嘏往喭粲，
<span class="c2">◎官本“喭”作“唁”，“喭”与“唁”通。◎《集韵》：唁，或作“喭”。</span>
粲不哭而神伤。嘏问曰：“妇人才色并茂为难。子之娶也，遗才而好色。此自易遇，今何哀之甚？”粲曰：“佳人难再得！顾逝者不能有倾国之色，然未可谓之易遇。”痛悼不能已，岁余亦亡，时年二十九。
<span class="c2">◎《世说·惑溺篇》：荀奉倩与妇至笃，冬月妇病热，乃出中庭自取冷，还以身熨之。妇亡，奉倩后少时亦卒，以是获讥于世。奉倩曰：“妇人德不足称，当以色为主。”裴令闻之曰：“此乃是兴到之事，非盛德言，冀后人未昧此语。”何劭论粲曰：“仲尼称有德者有言，而荀粲减于是，力顾所言有余，而识不足。”◎顾千里曰：好色殉身，为高识邪？为好道邪？◎或曰：文若子不肖至此，死已为晚。</span>
粲简贵，不能与常人交接，所交皆一时俊杰。至葬夕，赴者裁十余人，皆同时知名士也，哭之，感动路人。
<span class="c2">元本“动”作“恸”。</span>
</span>
恽子甝嗣，为散骑常侍，进爵广阳乡侯，
<span class="c1">◎《郡国志》：幽州广阳郡广阳。◎《一统志》：广阳故城，今顺天府良乡县东北十里。</span>
年三十薨。子頵嗣。
<span class="c1">◎《晋书·荀崧传》：頵，安陵乡侯。◎非嗣广阳乡侯，未知孰是。</span>
<span class="c1">◎《荀氏家传》曰：頵字温伯，为羽林右监，早卒。頵子崧，字景猷。《晋阳秋》称崧少有志操，雅好文学，孝义和爱，在朝恪勤，位至左右光禄大夫、开府仪同三司。
<span class="c2">◎《晋书·荀崧传》：崧，彧玄孙，族曾祖顗见而奇之。王弥入洛，崧与百官奔于密，未至而母亡。崧守丧号泣。贼至，弃其母尸于地，崧被四创，气绝，至夜方苏。葬母于密。族父藩承制以崧监江北军事、襄城太守，迁平南将军，为贼杜曾所围，崧力弱食尽，使其小女灌求救于石览、周访，贼闻兵至，散走。元帝践阼，崧定中兴礼仪，请增《仪礼》、《公羊》、《谷梁》、《郑易》博士。以平王敦功，封平乐伯，迁右光禄大夫、开府仪同三司。苏峻之役，崧与王导、陆晔共登御床拥卫帝。咸和三年薨，时年六十七。◎《晋书·列女传》：荀崧小女灌，幼有奇节。崧为襄城太守，为杜曾所围，灌时年十三，踰城突围夜出。诣石览乞师，又为崧书与周访请援，访遣子抚救崧。贼闻兵至，散走。</span>
崧子羡，字令则，
<span class="c2">◎赵一清曰：○《晋书·荀崧传》：二子蕤、羡。蕤字令远，有仪操风望，为简文帝所重，官建威将军、吴国内史。子籍，仕至散骑常侍、大长秋。</span>
清和有才。尚公主，少历显位，年二十八为北中郎将、徐兖二州刺史，假节都督徐、兖、青三州诸军事。在任十年，遇疾解职，卒于家，追赠骠骑将军。
<span class="c2">◎《晋书·荀崧传》：羡年七岁，遇苏峻难，随父在石头，峻甚爱之。羡目其母曰：“得一利刀子，足以杀贼。”母掩其口，曰：“无妄言！”年十五，将尚寻阳公主，羡不欲连婚帝室，仍远遁去。监司追，不获已，乃出尚公主。除北中郎将、徐州刺史，监徐、兖二州诸军事。时年二十八。中兴方伯，未有如羡之少者。升平二年卒，时年三十八。</span>
羡孙伯子，今御史中丞也。
<span class="c2">◎《宋书·荀伯子传》：祖羡，骠骑将军。父猗，秘书郎。伯子博览经传，助撰《晋史》，文集传世。</span>
</span>
霬官至中领军，薨，谥曰贞侯，追赠骠骑将军。子恺嗣。霬妻，司马景王、文王之妹也，
<span class="c1">陈群为荀彧婿，荀恽为曹操婿，荀粲为曹洪婿，荀霬为司马懿婿。荀氏本世族，故男女嫁娶皆结高门，自与贾文和之起自寒门者不同。又李翼后妻为荀廙姊，廙即霬也。翼，李丰弟。</span>
二王皆与亲善。咸熙中，开建五等，霬以著勋前朝，改封恺南顿子。
<span class="c1">◎《郡国志》：豫州汝南郡南顿，本顿国。◎《一统志》：南顿故城，今河南陈州府项城县北五十里。◎范《书·光武纪》“南顿令钦，生光武”，即此。</span>
<span class="c1">◎《荀氏家传》曰：恺，晋武帝时为侍中。◎干宝《晋纪》曰：武帝使侍中荀顗、和峤俱至东宫，观察太子。顗还称太子德识进茂，而峤云圣质如初。◎孙盛曰“遣荀勖”，其余语则同。
<span class="c2">◎毛本“则”误作“时”。◎《晋书·荀勖传》：勖字公曾，汉司空爽曾孙。祖棐，射声校尉。父盻，早亡。勖依于舅氏。从外祖钟繇曰：“此儿当及其曾祖。”</span>
◎臣松之案：和峤为侍中，荀顗亡没久矣。荀勖位亚台司，不与峤同班，无缘方称侍中。二书所云，皆为非也。
<span class="c2">◎《晋书·荀勖传》：帝素知太子闇弱，恐后乱国，遣勖及和峤往观。勖还，盛称太子之德，而峤云太子如初。于是天下贵峤而贱勖。◎《御览·一百四十八》引王隐《晋书》：勖还，盛称太子之德更进茂，不同西宫之时也。◎弼按：今本《晋书·勖传》勖时官侍中，裴注或未细审耳。◎沈家本曰：荀顗卒于泰始十年，而和峤为侍中在太康元年吴平之后，其时顗没已七年，裴氏所驳诚是。至荀勖为中书监，峤为中书令。至太康中勖为光禄大夫、仪同三司开府，而守中书监，侍中侯如故，时峤亦为侍中。是勖、峤同在中书，同为侍中，未尝不同班。勖之称侍中亦未为非也。荀恺虽曾为侍中，而武帝时不闻信任，诸书亦无及恺者，裴氏揣测之词，转失其实。《世说》刘孝标注亦引《干宝晋纪》及《晋阳秋》之言，而孙盛为得其说。却是至《晋书·和峤传》采二家之说，并举顗、勖，则大误矣。</span>
考其时位，恺实当之。恺位至征西大将军。恺兄憺，少府。弟悝，护军将军，追赠车骑大将军。</span>

## 荀攸

1. <span id="卷十·魏书十·荀彧荀攸贾诩传第十-荀攸-1"></span>
荀攸字公达，彧从子也。祖父昙，广陵太守。
<span class="c1">◎《荀氏家传》曰：昙字元智。兄昱，字伯修。
<span class="c2">◎范《书·荀淑传》：淑兄子昱，字伯條。◎惠栋曰：條，《荀氏家传》作“修”，谢承《书》又作“鯈”。《三君八俊录》曰“天下好交荀伯條”，“條”与“交”韵，当从本传也。</span>
◎张璠《汉纪》称昱、昙并杰俊有殊才。昱与李膺、王暢、杜密等号为八俊，位至沛相。
<span class="c2">◎范《书·荀淑传》：昱为沛相，昙为广陵太守，兄弟皆正身疾恶，志除阉官。其支党宾客有在二郡者，纤罪必诛。昱后共大将军窦武谋诛中官，与李膺俱死。昙亦禁锢终身。◎《党锢传》：李膺、荀昱、杜密、王畅、刘祐、魏朗、赵典、朱为“八俊”。俊者，言人之英也。◎惠栋曰：○昱，《通鉴》作“翊”。○《李膺家传》云：膺坐党事，与杜密、荀翊同系新汲县狱。时岁旦，翊引杯曰：“正朝从小起。”膺谓翊曰：“死者，人情所恶。今子无吝色者何？”翊曰：“求仁得仁，又谁恨也！”膺乃叹曰：“汉其亡矣！汉其亡矣！善人，天地之纪，而多害之，何以存国！”</span>
攸父彝，州从事。彝于彧为从祖兄弟。</span>
攸少孤。及昙卒，故吏张权求守昙墓。攸年十三，疑之，谓叔父衢曰：“此吏有非常之色，殆将有奸！”衢寤，乃推问，果杀人亡命。由是异之。
<span class="c1">◎《魏书》曰：攸年七八岁，衢曾醉，误伤攸耳；而攸出入游戏，常避护不欲令衢见。衢后闻之，乃惊其夙智如此。◎《荀氏家传》曰：衢子祈，字伯旗，
<span class="c2">◎赵一清曰：祈，当作“旂”。晋有乐安孙旂，亦字伯旗，可证。</span>
与族父愔俱著名。祈与孔融论肉刑，愔与孔融论圣人优劣，并在《融集》。
<span class="c2">◎孔融《肉刑议》，见范《书·孔融传》。《圣人优劣论》，见《艺文类聚·二十》、《初学记·十七》。◎其论云：荀愔等以为圣人俱受乾坤之醇灵，稟造化之和气，该百行之高善，备九德之淑懿，极鸿源之深闾，穷品物之情类，旷荡出于无外，沈微沦于无内，器不是周，不充圣极，荀以为孔子称大哉尧之为君也，唯天为大，唯尧则之，是为覆盖众圣，最优之明文也，孔以尧作天子九十余年，政化洽于民心，雅颂流于众听，是以声德发闻，遂为称首，则《易》所谓“圣人久于其道，而天下化成”，百年然后胜残去杀，必世而后仁者也。故曰大哉尧之为君也，尧之为圣也，明其圣与诸圣同，但以久见称为君尔。</span>
祈位至济阴太守；愔后征有道，至丞相祭酒。
<span class="c2">◎《宋书·百官志》云：献帝建安十三年复置丞相，魏世及晋初又废。◎又云：位从公以上，置西閤、东閤祭酒。◎又云：祭祀以酒为本，长者主之，故以祭酒为称。汉之侍中、魏之散骑常侍，功高者并为祭酒焉。公府祭酒，盖因其名也。◎洪饴孙《三国职官表》：相国府属有军师祭酒、主簿祭酒、参军祭酒。</span>
</span>
何进秉政，征海内名士攸等二十余人。
<span class="c1">◎范《书·郑太传》：大将军何进辅政，征用名士，以公业为尚书侍郎。〖郑泰字公业。范晔父名泰，故改为 “太”，传中皆称字。〗</span>
攸到，拜黄门侍郎。董卓之乱，关东兵起，卓徙都长安。攸与议郎郑泰、何颙、侍中种辑、
<span class="c1">◎范《书·献帝纪》：建安五年，车骑将（车）〈军〉董承、偏将军王服、越骑校尉种辑受密诏诛曹操。事泄，操杀董承等，夷三族。◎辑初谋杀卓，后谋杀操，事虽未济，忠烈可见。范《书·董卓传》、《献帝起居注》均作“长水校尉种辑”。</span>
越骑校尉伍琼等谋曰：“董卓无道，甚于桀纣，天下皆怨之，虽资强兵，实一匹夫耳。今直刺杀之以谢百姓，然后据殽、函，辅王命，以号令天下，此桓、文之举也。”事垂就而觉，收颙、攸系狱，
<span class="c1">冯本“攸”作“收”，误。何焯校改作“颙、攸收系狱”。</span>
颙忧惧自杀，
<span class="c1">◎颙，事见《武纪》卷首。◎《通鉴》：献帝初平三年初，黄门侍郎荀攸与尚书郑泰、侍中种辑等谋曰：“董卓骄忍无亲，虽资强兵，实一匹夫耳，可直刺杀也。”事垂就而觉，收攸系狱，泰逃奔袁术。攸言语饮食自若。会卓死得免。◎《考异》曰：《魏志》云“攸与何颙、伍琼等谋”，按，颙、琼死已久，恐误。◎弼按：○范《书·郑太传》：太初为尚书侍郎，后留拜议郎。○陈《志》云“议郎”，是。○《太传》又云：与何颙、荀攸共谋杀卓，事泄，颙等被执，公业脱身，自武关走，东归袁术。术上以为扬州刺史，未至官，道卒。○《何颙传》：董卓秉政，与司空荀爽、司徒王允等共谋卓。会爽薨，颙以他事为卓所系，忧愤而卒。◎黄山曰：范《书·郑太传》载何颙被执事与《党锢传》异，与袁《纪》、《魏志》亦互异。参之荀淑、王允传，抑又未尝不各异。《党锢传》言颙同谋为荀爽、王允，袁《纪》则谓为荀攸、郑太、种辑，《魏志》更及伍琼，《王允传》载允同谋者仅黄琬、郑公业，惟《荀淑传》载荀爽同谋者適如《党锢传》。而《党锢传》则谓颙以他事为卓所系，忧愤而卒。《太传》则谓因谋卓事泄，颙等被执。曰“颙等”，似被执者不止颙，而袁《纪》谓颙与攸同系狱，颙忧惧自杀。《魏志·攸传》则云攸同被收系狱，颙自杀，攸言语饮食自若，会卓死得免。是同系者固有攸，而颙之卒与自杀异，盖无论颙之死为自杀与否，要为自死于狱，非卓声其罪而杀之也。夫以卓之暴，诸将言语蹉跌便戮于前，伍琼、周珌、李旻、张温、伍孚皆死不旋踵，苟知颙谋杀己，将必立致之死，何暇下之狱？此易知也。颙乃犹得死于狱，且既死之后不闻同系者皆死，公业脱身走矣，而同谋之允、琬亦尚安然无祸，则颙等之被执，必以它事，虽其事未必不与所谋有涉，而本谋必仍未泄，谓为事泄者，度不过公业等与谋之人闻变惊窜，自疑实然，范《书》故两存之耳。当卓得志，虐杀朝士，人皆岌岌不自保，谋之者固宜多也。自《通鉴》不载荀爽之谋与何颙之死，姜宸英首断荀爽必不得有是谋，后之读《考异》者遂并疑颙亦无其事，然则范《书》反可废邪？</span>
<span class="c1">◎张璠《汉纪》曰：颙字伯求，少与郭泰、贾彪等游学洛阳，泰等与同风好。颙显名太学，于是中朝名臣太傅陈蕃、司隶李膺等皆深接之。及党事起，颙亦名在其中，乃变名姓亡匿汝南间，所至皆交结其豪桀。
<span class="c2">◎范《书·颙传》：陈蕃、李膺之败，颙以与蕃、膺善，遂为宦官所陷，乃变姓名亡匿汝南间。所至皆亲其豪杰，有声荆、豫之域。◎刘攽曰：若只在汝南，则无用“间”字，不当云“荆”。盖漏“南郡”两字也，南郡则属荆州。</span>
颙既奇太祖，
<span class="c2">事见《武纪》卷首。</span>
而知荀彧，
<span class="c2">事见《彧传》。</span>
袁绍慕之，与为奔走之友。
<span class="c2">◎《诗·大雅》：予曰有奔走。◎《毛传》云：谕德宣誉曰奔走。</span>
是时天下士大夫多遇党难，颙常岁再三私入洛阳，从绍计议，为诸穷窘之士解释患祸。
<span class="c2">◎范《书·颙传》：颙常私入洛，从绍计议。其穷困闭厄者，为求援救，以济其患，有被掩捕者，则广设权计，使得逃隐，全免者甚众。◎王補曰：党锢诸公意存矫枉，夏馥、贾彪较为裁正，何颙保全善类，近中道矣。</span>
而袁术亦豪侠，与绍争名。颙未常造术，术深恨之。◎《汉末名士录》曰：术常于众坐数颙三罪，曰：“王德弥先觉儁老，名德高亮，而伯求疏之，是一罪也。许子远凶淫之人，性行不纯，而伯求亲之，是二罪也。
<span class="c2">许攸字子远，见《武纪》建安五年，又见《崔琰传》注引《魏略》，又见前《荀彧传》。公路之评虽有所激，然不为无因。</span>
郭、贾寒窭，
<span class="c2">郭泰、贾彪。</span>
无他资业，而伯求肥马轻裘，光曜道路，是三罪也。”陶丘洪曰：
<span class="c2">◎洪，事见《华歆传》，又见《吴志·刘繇传》。◎范《书·孔融传》：融与平原陶丘洪、陈留边让齐声称。◎李贤曰：○《青州先贤传》：洪字子林，〖官本“林”作“休”。〗平原人，清达博辩，文冠当代，举孝廉，不行，辟太尉府。年三十卒。◎惠栋曰：○《元和姓纂》云：丹朱巨陶丘为氏。</span>
王德弥大贤而短于济时，许子远虽不纯而赴难不惮濡足。伯求举善则以德弥为首，济难则以子远为宗。且伯求尝为虞伟高手刃复仇，义名奋发。其怨家积财巨万，文马百驷，而欲使伯求羸牛疲马，顿伏道路，此为披其胸而假仇敌之刃也。”
<span class="c2">◎范《书·颙传》：友人虞伟高有父仇未报，而笃病，将终。颙往候之，伟高泣而诉，颙感其义，为复雠，以头醊其墓。◎章怀注：醊，祭酹也。</span>
术意犹不平。后与南阳宗承会於阙下，术发怒曰：“何伯求，凶德也，吾当杀之。”承曰：“何生英俊之士，足下善遇之，使延令名于天下。”术乃止。后党禁除解，辟司空府。每三府掾属会议，颙策谋有余，议者皆自以为不及。迁北军中候，董卓以为长史。
<span class="c2">◎范《书·颙传》：颙辟司空府，每三府会议，莫不推颙之长，累迁。及董卓秉政，逼颙为长史，托病不就。</span>
后荀彧为尚书令，遣人迎叔父司空爽丧，使并置颙尸，而葬之于爽冢傍。
<span class="c2">◎范《书·颙传》“置”作“致”。◎王補曰：诸史无言荀爽图卓者，惟见爽本传及《何颙传》，殆由彧作伪，以欺耳目。范史摭而录之耳。袁《纪》言是“时忠正者慷慨，怀道者深默，爽解祸于董卓之朝，旬日之间位极人臣，君子以此讥之”，彧盖病此，独计以为诡称图卓可解当世之讥，然无可附会以市重而取信于时者，惟爽为颙等荐拔，又与王允同官三府，二子方以杀卓为时矜颂，是足以附耳。且彼皆既死，孰与明其诈？此饮药以盖谋篡之智也。既而并致颙尸葬爽冢傍，谓合志同穴，更足证成其事，其虚伪益不可掩矣。《史通》谓八龙之目，出于家传。征彼虚誉，定为实录，何与是非。其有见于斯乎。◎又曰：袁《纪》颙与荀攸、郑太、种辑谋卓，事垂就而发觉，收攸、颙系狱，颙忧惧自杀。本书《郑太传》亦言太与颙、攸共谋杀卓，事泄，颙等被执。而颙本传独言“与荀爽、王允等共谋卓，会爽薨，颙以它事为卓所系”，与诸书异。盖允手正董卓之诛，爽既死而被虚美，均不可言“事泄”，因谓颙为他事所系耳。事涉虚伪，诸多违反，故《通鉴》不载颙死。《考异》于攸与太、辑之谋，并疑《魏志》并列颙及伍琼为误，殆觉其诈耳。</span>
</span>
攸言语饮食自若，会卓死得免。
<span class="c1">《魏书》云攸使人说卓得免，与此不同。</span>
弃官归，复辟公府，举高第，迁任城相，不行。
<span class="c1">兖州任城国，今山东济宁州治。</span>
攸以蜀汉险固，人民殷盛，乃求为蜀郡太守，
<span class="c1">◎韩慕庐曰：据殽函，保巴蜀，两计绝伟，公达意度殆不可测。</span>
道绝不得至，驻荆州。

2. <span id="卷十·魏书十·荀彧荀攸贾诩传第十-荀攸-2"></span>
太祖迎天子都许，遗攸书曰：“方今天下大乱，智士劳心之时也，而顾观变蜀汉，不已久乎！”于是征攸为汝南太守，入为尚书。太祖素闻攸名，与语大悦，谓荀彧、钟繇曰：“公达，非常人也，吾得与之计事，天下当何忧哉！”以为军师。建安三年，
<span class="c1">◎元本、监本、官本“三”作“二”。◎赵一清曰：据《武纪》，当作“三”。◎弼按：《通鉴》引荀攸语在建安三年。</span>
从征张绣。攸言于太祖曰：“绣与刘表相恃为强，然绣以游军仰食于表，表不能供也，势必离。不如缓军以待之，可诱而致也；若急之，其势必相救。”太祖不从，遂进军之穰，与战。绣急，表果救之。军不利。太祖谓攸曰：“不用君言至是。”乃设奇兵复战，大破之。

3. <span id="卷十·魏书十·荀彧荀攸贾诩传第十-荀攸-3"></span>
是岁，太祖自宛征吕布，
<span class="c1">◎《魏书》曰：议者云“表、绣在后而还袭吕布，
<span class="c2">冯本“还”作“远”，《通鉴》引此亦作“远”。</span>
其危必也”。攸以为“表、绣新破，势不敢动。布骁猛，又恃袁术，若纵横淮、泗间，豪杰必应之。今乘其初叛，众心未一，
<span class="c2">监本、官本“一”作 “附”，《通鉴》作“一”。</span>
往可破也”。太祖曰：“善。”比行，布以败刘备，
<span class="c2">古“以”、“已”通。</span>
而臧霸等应之。
<span class="c2">◎《通鉴》：泰山屯帅臧霸、孙观、吴敦、尹礼、昌豨等皆附于布。◎胡三省曰：史言攸料敌之审。</span>
</span>
至下邳，
<span class="c1">下邳，见《武纪》初平四年。</span>
布败退固守，攻之不拔，连战，士卒疲，太祖欲还。攸与郭嘉说曰：“吕布勇而无谋，今三战皆北，
<span class="c1">《通鉴》 “三”作“屡”。</span>
其锐气衰矣。三军以将为主，主衰则军无奋意。夫陈宫有智而迟，今及布气之未复，宫谋之未定，进急攻之，
<span class="c1">《通鉴》无“进”字。</span>
布可拔也。”乃引沂、泗灌城，
<span class="c1">沂、泗水，详见《武纪》建安三年。</span>
城溃，生禽布。

4. <span id="卷十·魏书十·荀彧荀攸贾诩传第十-荀攸-4"></span>
后从救刘延于白马，
<span class="c1">白马县，见《武纪》建安三年。</span>
攸画策斩颜良。语在《武纪》。太祖拔白马还，遣辎重循河而西。袁绍渡河追，卒与太祖遇。诸将皆恐，说太祖还保营，攸曰：“此所以禽敌，
<span class="c1">《武纪》“禽”作“饵”，《通鉴》同。</span>
奈何去之！”太祖目攸而笑。遂以辎重饵贼，贼竞奔之，阵乱。乃纵步骑击，大破之，斩其骑将文丑，太祖遂与绍相拒于官渡。军食方尽，攸言于太祖曰：“绍运车旦暮至，其将韩
<span class="c1">《曹仁传》作“荀”。</span>
锐而轻敌，击可破也。”
<span class="c1">◎臣松之案：诸书韩或作“韩猛”，或云“韩若”，未详孰是。
<span class="c2">◎赵一清曰：《武纪》注引《曹瞒传》曰“斩骑督韩莒子”，岂即乎？◎弼按：《通鉴》作“韩猛”。</span>
</span>
太祖曰：“谁可使？”攸曰：“徐晃可。”乃遣晃及史涣邀击破走之，烧其辎重。
<span class="c1">◎《晃传》：与史涣击袁绍运车于故市，功最多。</span>
会许攸来降，言绍遣淳于琼等将万余兵迎运粮，将骄卒惰，可要击也。众皆疑。唯攸与贾诩劝太祖。太祖乃留攸及曹洪守。太祖自将攻破之，尽斩琼等。绍将张郃、高览烧攻橹降，
<span class="c1">◎《通鉴》：郃忿惧，遂与高览焚攻具，诣操营降。◎《文选》载《檄吴将校部曲文书》云：官渡之役，张郃、高奂举事立功。◎李（贤）〈善〉注曰：《魏志》作“览”，此云“奂”，盖有二名。◎康发祥曰：《袁绍传》“绍为高橹，起土山，射营中”，《公孙瓒传》“楼橹千里”，考城上望楼为橹，战阵高巢车亦曰橹。郃、览所烧，皆此类也。</span>
绍遂弃军走。郃之来，洪疑不敢受，攸谓洪曰：“郃计不用，怒而来，君何疑？”乃受之。

5. <span id="卷十·魏书十·荀彧荀攸贾诩传第十-荀攸-5"></span>
七年，从讨袁谭、尚於黎阳。
<span class="c1">黎阳，见《武纪》建安四年。</span>
明年，太祖方征刘表，谭、尚争冀州。谭遣辛毗乞降请救，太祖将许之，以问群下。群下多以为表强，宜先平之，谭、尚不足忧也。攸曰：“天下方有事，而刘表坐保江、汉之间，其无四方志可知矣。袁氏据四州之地，带甲十万，
<span class="c1">◎官本《考证》云：毛本作“百万”，何焯校本作“十万”。◎弼按：宋本、元本、冯本、监本均作“十万”，官本作“数万”，《通鉴》作“数十万”。◎沈家本曰：《张范传》“敌十万之众”，即指绍。《程昱传》亦云“袁绍拥十万之众”。作“十万”是。</span>
绍以宽厚得众，借使二子和睦
<span class="c1">《通鉴》“众”下有“心”字，无“借”字。</span>
以守其成业，则天下之难未息也。
<span class="c1">◎胡三省曰：谓能为曹操患也。</span>
今兄弟遘恶，
<span class="c1">◎胡三省曰：遘，当作“构”。或曰：“遘，遇也，谓以恶相遇也。”</span>
其势不两全。
<span class="c1">元本、冯本、监本“其”作 “此”。</span>
若有所并则力专，力专则难图也。
<span class="c1">◎胡三省曰：谓谭、尚若并于一，则能专力以御操，其势难图。</span>
及其乱而取之，天下定矣，此时不可失也。”太祖曰：“善。”乃许谭和亲，遂还击破尚。其后谭叛，从斩谭于南皮。
<span class="c1">南平，见《武纪》建安九年。</span>
冀州平，太祖表封攸曰：“军师荀攸，自初佐臣，无征不从，前后克敌，皆攸之谋也。”于是封陵树亭侯。
<span class="c1">◎《郡国志》：兖州陈留郡尉氏。◎刘昭注引《陈留■■志》曰：有陵树乡。◎《方舆纪要》：陵树亭在今河南开封府尉氏县东北三十五里。◎赵一清曰：○《水经·渠水注》：长明沟水北分为康沟，东迳平陆县故城北，建武元年以户不满三千，罢为尉氏县之陵树乡。又有陵树亭，汉建安中封尚书荀攸为陵树亭侯，故《陈留风俗传》曰：“陵树乡，故平陆县也。”</span>
十二年，下令大论功行封，太祖曰：“忠正密谋，抚宁内外，文若是也。公达其次也。”增邑四百，并前七百户，
<span class="c1">◎《魏书》曰：太祖自柳城还，
<span class="c2">柳城，见《武纪》建安十二年。</span>
过攸舍，称述攸前后谋谟劳勋，曰：“今天下事略已定矣，孤愿与贤士大夫共飨其劳。昔高祖使张子房自择邑三万户，
<span class="c2">◎《汉书·张良传》：高帝曰：“运筹策帷幄中，决胜千里外，子房功也，自择齐三万户。”</span>
今孤亦欲君自择所封焉。”</span>
转为中军师。
<span class="c1">◎洪饴孙曰：中军师，二人，第五品。</span>
魏国初建，为尚书令。
<span class="c1">◎尚书令，见《武纪》建安十八年注。◎洪饴孙曰：尚书令，一人，千石，第三品。建安十八年置，掌凡选署及奏下尚书文书众事，总典纲纪，无所不统，所居曰尚书台，出征则以行台从，汉犹隶属少府，魏时政归台阁，则不复隶矣。</span>

6. <span id="卷十·魏书十·荀彧荀攸贾诩传第十-荀攸-6"></span>
攸深密有智防，
<span class="c1">◎胡三省曰：智以料事，防以保身。</span>
自从太祖征伐，常谋谟帷幄，时人及子弟莫知其所言。
<span class="c1">◎何焯曰：攸后陵夷，岂以阴谋故耶？</span>
<span class="c1">◎《魏书》曰：攸姑子辛韬曾问攸说太祖取冀州时事。攸曰：“佐治为袁谭乞降，
<span class="c2">辛毗字佐治，辛评之弟，袁谭遣毗诣操请救。</span>
王师自往平之，吾何知焉？”自是韬及内外莫敢复问军国事也。</span>
太祖每称曰： “公达外愚内智，外怯内勇，外弱内强，不伐善，无施劳，智可及，愚不可及，虽颜子、甯武不能过也。”文帝在东宫，太祖谓曰：“荀公达，人之师表也，汝当尽礼敬之。”攸曾病，世子问病，独拜床下，其见尊异如此。攸与钟繇善，繇言：“我每有所行，反覆思惟，自谓无以易；以咨公达，辄复过人意。”公达前后凡画奇策十二，唯繇知之。繇撰集未就，会薨，故世不得尽闻也。
<span class="c1">◎臣松之案：攸亡后十六年，钟繇乃卒，撰攸奇策，亦有何难？而年造八十，犹云未就，遂使攸从征机策之谋不传于世，惜哉！</span>
攸从征孙权，道薨。太祖言则流涕。
<span class="c1">◎《魏书》曰：时建安十九年，攸年五十八。
<span class="c2">◎《朱建平传》：颍川荀攸、钟繇相与亲善。攸先亡，子幼，繇经纪其门户，欲嫁其妾，与人书曰：“吾与公达使朱建平相。建平谓荀君虽少，当以后事付钟君，吾时啁之曰：‘惟当嫁卿阿骛耳’，何意戏言遂验乎？”◎弼按：攸卒之年，说见《彧传》。</span>
计其年大彧六岁。◎《魏书》载太祖令曰：“孤与荀公达周游二十余年，
<span class="c2">吴金华疑“周游”为“周旋”之讹。</span>
无毫毛可非者。”又曰：“荀公达真贤人也，所谓‘温良恭俭让以得之’。孔子称‘晏平仲善与人交，久而敬之’，公达即其人也。”◎《傅子》曰：或问近世大贤君子，答曰：“荀令君之仁，荀军师之智，斯可谓近世大贤君子矣。荀令君仁以立德，明以举贤，行无谄赎，谋能应机。孟轲称‘五百年而有王者兴，其间必有命世者’，
<span class="c2">◎赵一清曰：命，当作“名”。
<span class="c3">吴金华据黄生《义府》说，以“命”、“名”相通。</span>
</span>
其荀令君乎！太祖称‘荀令君之进善，不进不休，荀军师之去恶，不去不止’也。”</span>

7. <span id="卷十·魏书十·荀彧荀攸贾诩传第十-荀攸-7"></span>
长子缉，有攸风，早没。次子適嗣，无子，绝。黄初中，绍封攸孙彪为陵树亭侯，邑三百户，后转封丘阳亭侯。
<span class="c1">◎赵一清曰：丘阳疑是阳丘。《前汉书·王子侯表》有阳丘共侯安。◎《方舆纪要》卷三十一：阳丘城在济南府章丘县东南十里。</span>
正始中，追谥攸曰敬侯。
<span class="c1">正始五年从祀太祖庙廷。</span>

## 贾诩

1. <span id="卷十·魏书十·荀彧荀攸贾诩传第十-贾诩-1"></span>
贾诩字文和，武威姑臧人也。
<span class="c1">◎《郡国志》：凉州武威郡治姑臧，又为凉州刺史治，故匈奴休屠王地也。◎《一统志》：武威故城，今甘肃凉州府武威县治。◎惠栋曰：○《西河旧事》云：昔匈奴盖藏城也，后人音讹，名姑臧。○案此，则“臧”音“藏”也。</span>
少时人莫知，唯汉阳阎忠异之，
<span class="c1">◎《郡国志》凉州汉阳郡治冀。◎灵帝中平以后迄建安末，凉州刺史治冀，今甘肃巩昌府伏羌县治。</span>
谓诩有良、平之奇。
<span class="c1">◎官本《考证》云：《太平御览》作“良、平之计”。</span>
<span class="c1">◎《九州春秋》曰：中平元年，车骑将军皇甫嵩既破黄巾，威震天下。阎忠时罢信都令，
<span class="c2">◎《郡国志》：冀州安平国治信都。◎《一统志》：故城，今直隶冀州治。</span>
说嵩曰：“夫难得而易失者时也，时至而不旋踵者机也，故圣人常顺时而动，智者必因机以发。今将军遭难得之运，蹈易解之机，
<span class="c2">范《书·皇甫嵩传》“解”作“骇”。</span>
而践运不抚，临机不发，将何以享大名乎？”
<span class="c2">范《书》“享”作“保”。</span>
嵩曰：“何谓也？”忠曰：“天道无亲，百姓与能，
<span class="c2">◎《老子》曰：天道无亲，常与善人。◎《易》曰：人谋鬼谋，百姓与能。</span>
故有高人之功者，不受庸主之赏。今将军授钺于初春，
<span class="c2">◎《淮南子》曰：凡命将，王亲受钺曰：“从此上至天，将军制之。”◎范《书·嵩传》作“暮春”。◎潘眉曰：黄巾以中平元年春二月起，嵩以三月讨之，此作“初春”者，误也。</span>
收功于末冬，兵动若神，谋不再计，旬月之间，神兵电扫，攻坚易于折枯，摧敌甚于汤雪，七州席卷，屠三十六万方，
<span class="c2">◎官本《考证》云：○何焯曰：“万”字疑衍，想因下“方”字而妄增加也。◎范《书·嵩传》：黄巾置三十六方。方，犹将军号也。大方万余人，小方六七千，各立渠帅。◎赵一清曰：《灵帝纪》作“三十六万”，注引《续汉书》作“三十六万余人”，《孙坚传》亦作“三十六万”，恐皆后人误改。</span>
夷黄巾之师，除邪害之患，或封户刻石，
<span class="c2">◎范《书·嵩传》“户”作“尸”。◎黄山曰：封尸，本《左传》筑武军而封晋尸，若以封侯为封户，语殊费解。</span>
南向以报德，威震本朝，风驰海外。
<span class="c2">范《书》作“威德震本朝，风声驰海外”。</span>
是以群雄回首，百姓企踵，虽汤武之举，未有高于将军者。身建高人之功，北面以事庸主，将何以图安？”嵩曰： “心不忘忠，何为不安？”忠曰：“不然。昔韩信不忍一餐之遇，而弃三分之利，
<span class="c2">范《书》 “利”作“业”。</span>
拒蒯通之忠，忽鼎跱之势，利剑已揣其喉，乃叹息而悔，所以见烹于儿女也。今主势弱于刘、项，将军权重于淮阴，指麾可以振风云，叱咤足以兴雷电；
<span class="c2">◎李贤曰：叱咤，怒声也。</span>
赫然奋发，因危抵颓，崇恩以绥前附，振武以临后服；征冀方之士，动七州之众，羽檄先驰于前，大军震响于后，蹈迹漳河，
<span class="c2">范《书·嵩传》“颓”作“穨”，“前附”作“先附”，“蹈迹”作“蹈流”。</span>
饮马孟津，举天网以网罗京都，
<span class="c2">元本作“举天纲”。</span>
诛阉宦之罪，除群怨之积忿，
<span class="c2">范《书·嵩传》作“除群凶之积”。</span>
解久危之倒悬。如此则攻守无坚城，
<span class="c2">◎吴金华曰：进击敌方城垒，谓之“攻”；因未能急下而守候之，谓之“守”。</span>
不招必影从，
<span class="c2">◎赵一清曰：“不”字疑误。</span>
虽儿童可使奋空拳以致力，女子可使其褰裳以用命，况厉智能之士，因迅风之势，则大功不足合，八方不足同也。功业已就，天下已顺，乃燎于上帝，告以天命，混齐六合，南面以制，移神器于己家，推亡汉以定祚，
<span class="c2">范《书》作“南面称制，移宝器于将兴，推亡汉于已坠”。</span>
实神机之至决，风发之良时也。夫木朽不彫，世衰难佐，将军虽欲委忠难佐之朝，彫画朽败之木，犹逆坂而走丸，必不可也。方今权宦群居，同恶如市，主上不自由，诏命出左右。如有至聪不察，
<span class="c2">监本、官本“至”作“主”。</span>
机事不先，必婴后悔，亦无及矣。”嵩不从，忠乃亡去。
<span class="c2">◎范《书·嵩传》：嵩曰：“非常之谋，不施于有常之势。创图大功，岂庸才所致。黄巾细孽，敌非奏、项，新结易散，难以济业。且人未忘主，天不祐逆。若虚造不冀之功，以速朝夕之祸，孰与委忠本朝，守其臣节。虽云多谗，不过放废，犹有令名，死且不朽。反常之论，所不敢闻。”忠知计不用，因亡去。</span>
◎《英雄记》曰：凉州贼王国等起兵，共劫忠为主，统三十六部，号车骑将军。忠感慨发病而死。
<span class="c2">◎范《书·嵩传》注引此作“三十六郡”，误。◎苏舆曰：忠耻被众胁病死事，亦见范《书·董卓传》。彼云韩遂等因废王国而劫忠，与注引《英雄记》不同。◎何焯曰：张元说张温以诛宦官、清君侧，此则直教义真以反耳。然用元之言，必至如忠之计，骑虎岂得中下？其归于逆乱，一也。其后王国之乱，忠亦卒为逆魁。◎又曰：人心未忘汉，而拥兵作逆，必且变生麾下，身膏齐斧，以膺祸始之罚。使嵩听之，则董卓之前驱耳。忠导人作贼，卒为贼所迫胁，愤慨而死，其气焰有以取之矣。◎顾千里曰：淮阴之时，臣主分非素定，举可为轻重，鼎峙之势实可望也。至嵩当日，汉室虽衰，俨然共主。嵩受脤专征，本仗国威，何得忽焉造乱？且尔时同为将者，如朱儁、卢植辈，皆知兵善战，即犷悍如董卓，肯北面为嵩用乎？若从忠言，立见屠灭，逆乱之祸，先卓而见矣。忠之倾险凶悖，非比蒯通，贾诩心术不端，宜乎为忠所识赏也。</span>
</span>
察孝廉为郎，疾病去官，西还至汧，
<span class="c1">◎《郡国志》司隶右扶风汧。◎《一统志》：今陕西凤翔府陇州南。</span>
道遇叛氐，同行数十人皆为所执。诩曰：“我段公外孙也，
<span class="c1">各本“段”作“叚”，误，下同。</span>
汝别埋我，我家必厚赎之。”时太尉段颎，昔久为边将，威震西土，
<span class="c1">段颎字纪明，武威姑臧人，光和二年代桥玄为太尉。</span>
故诩假以惧氐。氐果不敢害，与盟而送之，其余悉死。诩实非段甥，权以济事，咸此类也。

2. <span id="卷十·魏书十·荀彧荀攸贾诩传第十-贾诩-2"></span>
董卓之入洛阳，诩以太尉掾为平津都尉，
<span class="c1">◎《续百官志》：太尉掾史属二十四人。◎刘昭注引《汉书音义》曰：正曰掾，副曰属。◎惠栋曰：崔寔《政论》曰：后汉品轶为下，优礼甚宏，三公乃天子之股肱，掾属则三公之喉舌，故三府掾乃言行之本、祸福之主。及其迁除，或期月而长州郡，或数年而至公卿。◎赵一清曰：○平津，即小平津也。○《方舆纪要》卷四十八：小平城在孟津县西北，城北有河津，曰小平津。津上有城，灵帝时河南八关之一也。◎弼按：○范《书·皇甫嵩传》：灵帝中平元年，自函谷、大谷、广城、伊阙、轘辕、孟津、小平津诸关，并置都尉。</span>
迁讨虏校尉。卓婿中郎将牛辅屯陕，诩在辅军。卓败，辅又死，众恐惧，校尉李傕、郭汜、张济等欲解散，间行归乡里。
<span class="c1">◎范《书·董卓传》：傕等恐，乃先遗使诣长安，求乞赦免。王允以为一岁不可再赦，不许之。傕等益怀忧惧，不知所为。武威人贾诩时在傕军。◎李贤曰：牛辅既死，故诩在傕军。</span>
诩曰：“闻长安中议欲尽诛凉州人，而诸君弃众单行，即一亭长能束君矣。不如率众而西，所在收兵，以攻长安，为董公报仇，幸而事济，奉国家以征天下，若不济，走未后也。”
<span class="c1">范《书·董卓传》“以征”作 “以正”，“若不济”作“若其不合”。</span>
众以为然。傕乃西攻长安。语在《卓传》。
<span class="c1">◎臣松之以为：《传》称“仁人之言，其利博哉”。
<span class="c2">官本“博”作“溥”。</span>
然则不仁之言，理必反是。夫仁功难著，而乱源易成，是故有祸机一发而殃流百世者矣。当是时，元恶既枭，天地始开，致使厉阶重结，大梗殷流，邦国遘殄悴之哀，黎民婴周余之酷，岂不由贾诩片言乎？诩之罪也，一何大哉！自古兆乱，未有如此之甚。
<span class="c2">◎何焯曰：诩，凉州人，为此救死，当咎王允，不得独恨诩也。◎钱大昭曰：裴说诚是，然李傕、郭汜、樊稠、张济之徒，皆董卓党羽，渠魁既伏其辜，余众方免死之不暇，敢有他志？自王允有一岁不可再赦之议，且欲尽诛凉州人，于是李傕等遂蚁聚蜂屯，至于败坏不可收拾。卒之允既诛死，汉遂以亡。故吾谓汉室之亡，不亡于贾诩，而亡于王允之一言也。允虽有诛卓之功，实为汉室之一大罪人矣。◎梁章钜曰：诩为贼计则忠矣，李郭之乱，诩实造之。良、平之计，岂出此乎！后傕等欲以功侯之，诩曰 “此救命之计，何功之有”，盖亦本心不昧矣。◎顾千里曰：董卓之死，举世称快，诩独何心而欲为报仇？且傕汜之不足与成事，诩料之审矣。以诩之智计，何患无途进身，乃必佐若辈为乱。卒之乱贼之间，亦有何利？此殊不可解，殆天生此贼以亡汉而启魏也。◎弼按：贾诩为李、郭画策西攻长安，其罪不容诛，人尽知之。然当徐州刺史陶谦连合豪杰，移檄牧伯，推朱雋讨贼，李傕用贾诩策，征雋入朝，义师方集，垂成而罢，此又诩之阴谋贻误国家者也。</span>
</span>
后诩为左冯翊，傕等欲以功侯之，诩曰：“此救命之计，何功之有！”固辞不受。
<span class="c1">◎韩慕庐曰：赖此语，差足湔浣，要亦其智谲处。</span>
又以为尚书仆射，
<span class="c1">尚书仆射，见《武纪》建安十八年。</span>
诩曰：“尚书仆射，官之师长，天下所望，诩名不素重，非所以服人也。纵诩昧于荣利，奈国朝何！”
<span class="c1">◎刘家立曰：“朝”字疑系“家”字。
<span class="c2">赵幼文、吴金华并以“国朝”为当时习语，不当改动。</span>
</span>
乃更拜诩尚书，
<span class="c1">◎袁宏《后汉纪》：献帝初平四年，日有蚀之，未晡八刻，太史令王立奏曰：“日晷过度，无有变色。”群臣皆贺。帝密令尚书候焉。未晡一刻而蚀。尚书贾诩奏：“立司候不明，疑误上下，太尉周忠，职所典掌，请皆治罪。”</span>
典选举，多所匡济，傕等亲而惮之。
<span class="c1">◎《献帝纪》曰：郭汜、樊稠与傕互相违戾，
<span class="c2">冯本“互”作“乎”，误。</span>
欲斗者数矣。诩辄以道理责之，颇受诩言。◎《魏书》曰：诩典选举，多选旧名以为令仆，论者以此多诩。</span>
会母丧去官，拜光禄大夫。
<span class="c1">光禄大夫，见《文纪》黄初二年。</span>
傕、汜等斗长安中，
<span class="c1">◎《献帝记》曰：
<span class="c2">记，应作“纪”，下同。</span>
傕等与诩议迎天子置其营中。诩曰：“不可。胁天子，非义也。”傕不听。张绣谓诩曰：“此中不可久处，君胡不去？”诩曰：“吾受国恩，义不可背。卿自行，我不能也。”
<span class="c2">◎顾千里曰：谁生厉階，犹谓国恩难背，言之羞人。</span>
</span>
傕复请诩为宣义将军。
<span class="c1">◎胡三省曰：宣义将军，亦一时暂置。</span>
<span class="c1">◎《献帝纪》曰：傕时召羌、胡数千人，先以御物缯采与之，又许以宫人妇女，欲令攻郭汜。羌、胡数来闚省门，曰：“天子在中邪！李将军许我宫人美女，今皆安在？”帝患之，使诩为之方计。诩乃密呼羌、胡大帅饮食之，许以封爵重宝，于是皆引去。傕由此衰弱。</span>
傕等和，出天子，祐护大臣，诩有力焉。
<span class="c1">◎顾千里曰：独不曰“傕等入长安，胁天子，害大臣，诩有力焉”？</span>
<span class="c1">◎《献帝记》曰：天子既东，而李傕来追，王师败绩。司徒赵温、太常王伟、
<span class="c2">《通鉴》作 “王绛”。</span>
卫尉周忠、司隶荣邵
<span class="c2">◎《通鉴》作“司隶校尉管邰”。《续百官志》注“献帝分置左右仆射。建安四年，以荣邵为尚书左右仆射”是也。◎《献帝起居注》曰：邵卒官，赠执金吾。</span>
皆为傕所嫌，欲杀之。诩谓傕曰：“此皆天子大臣，卿奈何害之？”傕乃止。
<span class="c2">◎范《书·皇后纪》：唐姬，颍川人。李傕破长安，遣兵抄关东，略得姬。傕因欲妻之，固不听，而终不自名。尚书贾诩知之，以状白献帝。帝闻感怆，乃下诏迎姬，置园中，使侍中持节拜为弘农王妃。</span>
</span>
天子既出，诩上还印绶。是时将军段煨屯华阴，
<span class="c1">◎《郡国志》：司隶弘农郡华阴。◎《一统志》：今陕西同州府华阴县东南。</span>
<span class="c1">◎《典略》称煨在华阴时，修农事，不虏略。天子东还，煨迎道贡遗周急。◎《献帝纪》曰：后以煨为大鸿胪、光禄大夫，建安十四年，以寿终。
<span class="c2">◎范《书·董卓传》：车驾进至华阴，宁辑将军段煨乃具服御及公卿以下资储，请帝幸其营。初，杨定与煨有隙，遂诬煨欲反，乃攻其营，十余日不下。而煨犹拳给御膳，禀赡百官，终无二意。◎袁宏《纪》曰：煨与杨定有隙，煨迎乘舆不敢下马，揖马上。侍中种辑素与定亲，乃言曰：“段煨欲反。”上曰：“煨属来迎，何谓反？”对曰：“迎不至界，拜不下马，其色变，必有异心。”太尉杨彪等曰：“煨不反，臣等敢以死保，车驾可幸其营。”董承、杨定言曰：“郭汜今且将七百骑来入煨营。”天子信之，遂露次于道南。◎胡三省曰：宁辑之号，亦一时暂置也。◎《通鉴》：献帝建安三年，诏关中诸将段煨等〖范《书·献帝纪》作“中郎将段煨”。〗讨李傕，夷其三族，以煨为安南将军，封閺乡侯。◎《宋书·百官志》：安西将军，一人，后汉末段煨居之。</span>
</span>
与诩同郡，遂去傕托煨。诩素知名，为煨军所望。煨内恐其见夺，而外奉诩礼甚备，诩愈不自安。

3. <span id="卷十·魏书十·荀彧荀攸贾诩传第十-贾诩-3"></span>
张绣在南阳，诩阴结绣，绣遣人迎诩。诩将行，或谓诩曰：“煨待君厚矣，君安去之？”诩曰：“煨性多疑，有忌诩意，礼虽厚，不可恃，久将为所图。
<span class="c1">◎胡三省曰：诩既为煨军所望，则必为煨所忌矣，久留则煨惧诩夺其军，必将图杀之。</span>
我去必喜，又望吾结大援于外，必厚吾妻子。绣无谋主，亦原得诩，则家与身必俱全矣。”
<span class="c1">◎顾千里曰：诩身家之计密矣，犹念及国恩乎？</span>
诩遂往，绣执子孙礼，
<span class="c1">◎《张范传》：世子执子孙礼。◎《崔琰传》注引《九州春秋》云：孔融礼高密郑玄，执子孙礼。◎盖当日风尚如此。</span>
煨果善视其家。诩说绣与刘表连和。
<span class="c1">◎《傅子》曰：诩南见刘表，表以客礼待之。诩曰：“表，平世三公才也；不见事变，多疑无决，无能为也。”</span>
太祖比征之，一朝引军退，绣自追之。诩谓绣曰：“不可追也，追必败。”绣不从，进兵交战，大败而还。诩谓绣曰：
<span class="c1">《通鉴》作“诩登城谓绣曰”。</span>
 “促更追之，更战必胜。”绣谢曰：“不用公言，以至于此。今已败，奈何复追？”诩曰：“兵势有变，亟往必利。”
<span class="c1">◎《通鉴》作“兵势有变，促追之”。◎胡三省曰：言兵势无常，审知其变，则因败而为胜。</span>
绣信之，遂收散卒赴追，大战，
<span class="c1">《通鉴》作“更追合战”。</span>
果以胜还。
<span class="c1">◎胡三省曰：此亦小胜耳。</span>
问诩曰：“绣以精兵追退军，而公曰必败；退以败卒击胜兵，而公曰必克。悉如公言，何其反而皆验也？”诩曰：“此易知耳。将军虽善用兵，非曹公敌也。军虽新退，
<span class="c1">吴金华以“虽”字涉上“将军虽善用兵”句而衍。</span>
曹公必自断后；追兵虽精，将既不敌，彼士亦锐，故知必败。曹公攻将军无失策，力未尽而退，必国内有故；
<span class="c1">◎胡三省曰：有故，谓有变也。</span>
已破将军，必轻军速进，纵留诸将断后，诸将虽勇，亦非将军敌，故虽用败兵而战必胜也。”绣乃服。是后，太祖拒袁绍于官渡，绍遣人招绣，并与诩书结援。绣欲许之，诩显于绣坐上谓绍使曰：“归谢袁本初，兄弟不能相容，
<span class="c1">◎胡三省曰：谓与袁术有隙，各结党与以相图也。显者，明言之于稠人中也。</span>
而能容天下国士乎？”
<span class="c1">此与随何直喝楚使者，同一机变。</span>
绣惊惧曰：“何至于此！”窃谓诩曰：“若此，当何归？”诩曰：“不如从曹公。”绣曰：“袁强曹弱，又与曹为雠，
<span class="c1">◎胡三省曰：谓淯水之战，杀其子也。</span>
从之如何？”诩曰：“此乃所以宜从也。夫曹公奉天子以令天下，其宜从一也。绍强盛，我以少众从之，必不以我为重。曹公众弱，其得我必喜，其宜从二也。夫有霸王之志者，固将释私怨，以明德于四海，其宜从三也。原将军无疑！”
<span class="c1">识明而言辩，魏武当日逆节未著，固天子之宰也。较群雄已不同，而其人又可托命，故愿从者众也。</span>
绣从之，率众归太祖。太祖见之，喜，执诩手曰：“使我信重于天下者，子也。”表诩为执金吾，
<span class="c1">执金吾，见《武纪》初平元年。</span>
封都亭侯，
<span class="c1">◎《武纪》建安十八年注作“都乡侯”。◎胡三省曰：凡郡国县道治所，皆有都亭。◎顾千里曰：诩幸而遇操，其凶德正同耳。设遇英君哲辅，必揭其罪状，明正典刑，雪朝野之愤，不止如丁公为戮已也。</span>
迁冀州牧。
<span class="c1">盖遥领冀州也。冀州既平，则魏武自领耳。</span>
冀州未平，留参司空军事。袁绍围太祖于官渡，太祖粮方尽，问诩计焉出，诩曰：“公明胜绍，勇胜绍，用人胜绍，决机胜绍，有此四胜而半年不定者，但顾万全故也。
<span class="c1">诸葛武侯之不能规复中原者，亦坐此病。</span>
必决其机，须臾可定也。”太祖曰：“善。”乃并兵出，
<span class="c1">◎吴金华曰：并兵，谓集结业已分散之兵力。</span>
围击绍三十余里营，
<span class="c1">◎赵一清曰： “里”字疑衍。◎弼按：淳于琼宿乌巢，去绍军四十里，魏武潜往攻琼，似“里”字不误。</span>
破之。绍军大溃，河北平。太祖领冀州牧，徙诩为太中大夫。
<span class="c1">◎《续百官志》：太中大夫，千石。</span>
建安十三年，太祖破荆州，欲顺江东下。诩谏曰：“明公昔破袁氏，今收汉南，威名远著，军势既大；若乘旧楚之饶，
<span class="c1">毛本作“若旧江、楚之饶”。</span>
以飨吏士，抚安百姓，使安土乐业，则可不劳众而江东稽服矣。”太祖不从，军遂无利。
<span class="c1">◎何焯曰：谭、尚兄弟三驾而后克顺。江东下顾，易了若是乎？从贾言而以为后图，养威持胜之善谋也。</span>
<span class="c1">◎臣松之以为：诩之此谋，未合当时之宜。于时韩、马之徒尚狼顾关右，魏武不得安坐郢都以威怀吴会，亦已明矣。彼荆州者，孙、刘之所必争也。荆人服刘主之雄姿，惮孙权之武略，
<span class="c2">◎何焯曰：权自赤壁之胜始能立国，前此荆人何惮之有？</span>
为日既久，诚非曹氏诸将所能抗御。故曹仁守江陵，败不旋踵，何抚安之得行，稽服之可期？将此既新平江、汉，威慑扬、越，资刘表水战之具，藉荆、楚楫棹之手，实震荡之良会，廓定之大机。不乘此取吴，将安俟哉？至于赤壁之败，盖有运数。实由疾疫大兴，以损凌厉之锋，凯风自南，用成焚如之势。
<span class="c2">◎潘眉曰：松之此二句，足证唐人东风之误。</span>
天实为之，岂人事哉？然则魏武之东下，非失算也。诩之此规，为无当矣。魏武后克平张鲁，蜀中一日数十惊，刘备虽斩之而不能止，由不用刘晔之计，以失席卷之会，斤石既差，悔无所及，即亦此事之类也。世咸谓刘计为是，即愈见贾言之非也。
<span class="c2">◎何焯曰：贾言未可非。然使刘琦倚仗昭烈收父故地，荆州犹必旋得而复失，固无暇远望江东之稽服耳。◎顾千里曰：用军之道，先胜后战，量敌论将。赤壁之役，亦有人事，岂尽天为之哉？紫髯、大耳皆命世之雄，非操所遽能吞并者。诩盖审之当时，未便直言，故姑为是宽缓之词耳。观诩后所以对文帝者，可见裴谓“此谋未合当时之宜”，过矣。</span>
</span>
太祖后与韩遂、马超战于渭南，超等索割地以和，并求任子。诩以为可伪许之。又问诩计策，诩曰：“离之而已。”太祖曰：“解。”
<span class="c1">◎问答会心，情景如画。◎胡三省曰：解，晓也。</span>
一承用诩谋。语在《武纪》。卒破遂、超，诩本谋也。

4. <span id="卷十·魏书十·荀彧荀攸贾诩传第十-贾诩-4"></span>
是时，文帝为五官将，而临菑侯植才名方盛，各有党与，有夺宗之议。文帝使人问诩自固之术，诩曰：“愿将军恢崇德度，躬素士之业，朝夕孜孜，不违子道。如此而已。”文帝从之，深自砥砺。太祖又尝屏除左右问诩，诩嘿然不对。太祖曰：“与卿言而不答，何也？”诩曰：“属適有所思，故不即对耳。”太祖曰：“何思？”诩曰：“思袁本初、刘景升父子也。”太祖大笑，于是太子遂定。诩自以非太祖旧臣，而策谋深长，惧见猜疑，阖门自守，退无私交，男女嫁娶，不结高门，天下之论智计者归之。
<span class="c1">◎谋身涉世，可谓最工。◎韩慕庐曰：文和周旋群雄，晚归太祖。惟其智防沈密，而机速过人，故能不受牢笼。</span>

5. <span id="卷十·魏书十·荀彧荀攸贾诩传第十-贾诩-5"></span>
文帝即位，
<span class="c1">吴金华引王昶《金石萃编》说，以“即”下脱一“王”字。</span>
以诩为太尉，
<span class="c1">◎诩列名劝进，《上尊号奏》云“太尉都亭侯臣诩”。◎杭世骏曰：○《太平御览》引《齐职仪》曰：魏文帝黄初二年，日蚀，奏免太尉贾诩。诏：“天地灾害，责在朕躬，无贬三公。”遂为永制。◎弼按：与本志《文纪》及《晋书·天文志》、《艺文类聚》所载稍异。</span>
<span class="c1">◎《魏略》曰：文帝得诩之对太祖，
<span class="c2">◎官本“得”作“德”。◎赵一清曰：得，即“德”，古通。</span>
故即位首登上司。◎《荀勖别传》曰：晋司徒阙，武帝问其人于勖。答曰：“三公具瞻所归，不可用非其人。昔魏文帝用贾诩为三公，孙权笑之。”</span>
进爵魏寿乡侯，
<span class="c1">◎赵一清曰：○《续汉志·郡国志》：武陵郡汉寿，故索，阳嘉三年更名。○魏改为魏寿，故蜀又改葭萌为汉寿也。◎王先谦曰：○汉寿县，三国吴改曰吴寿，见沈《志》。《晋志》仍曰“汉寿”。献帝封关羽汉寿亭侯，当即县亭。○《一统志》：今湖南常德府武陵县东北六十里。</span>
增邑三百，并前八百户。又分邑二百，封小子访为列侯。以长子穆为驸马都尉。
<span class="c1">驸马都尉，见《明纪》青龙元年。</span>
帝问诩曰：“吾欲伐不从命以一天下，吴、蜀何先？”对曰：“攻取者先兵权，建本者尚德化。陛下应期受禅，抚临率土，若绥之以文德而俟其变，则平之不难矣。吴、蜀虽蕞尔小国，依阻山水，刘备有雄才，诸葛亮善治国，孙权识虚实，陆逊见兵势，
<span class="c1">宋本“逊”作“议”。
<span class="c2">吴金华有辨《国志》称旧、新名用例之说，详彼。</span>
</span>
据险守要，汎舟江湖，皆难卒谋也。
<span class="c1">◎胡三省曰：据险守要，谓蜀。汎舟江湖，谓吴。卒，读曰猝。</span>
用兵之道，先胜后战，量敌论将，故举无遗策。臣窃料群臣，无备、权对，虽以天威临之，未见万全之势也。昔舜舞干戚而有苗服，
<span class="c1">舜诞敷文德，舞干羽于两阶，七旬有苗格。</span>
臣以为当今宜先文后武。”文帝不纳。后兴江陵之役，士卒多死。
<span class="c1">◎顾千里曰：前魏武破荆州，欲顺江东下，诩以宽缓之语沮之，与此对大意略同。此时三分之形势已成，而魏文之才更非乃父比，故遂直言之耳。诩之识略，实盖一时，独其劝傕、汜为可痛恨，不知尔时其识安在。</span>
诩年七十七，薨，
<span class="c1">◎《文纪》：黄初四年六月甲申，太尉贾诩薨。</span>
谥曰肃侯。
<span class="c1">◎《隋书·经籍志》：《钞孙子兵法》一卷，魏太尉贾诩钞。◎《日本国见在书目》：《孙子兵书》一卷，臣诩撰。◎《隋志》：《吴起兵法》一卷，贾诩注。</span>
子穆嗣，历位郡守。穆薨，子模嗣。
<span class="c1">◎魏有二贾诩，一见《蜀志·诸葛亮传》注引《汉晋春秋》。晋有二贾模。◎顾千里曰：傕、汜作乱，职诩之由，荼毒生灵，不可胜算。乃诩位登台司，寿考令终，子孙累叶，皆至大官，福善祸淫，徒虚语耳。天道宁论，可为三叹。</span>
<span class="c1">◎《世语》曰：（谟）〈模〉，晋惠帝时为散骑常侍、护军将军。模子胤，胤弟龛，从弟疋，皆至大官，并显于晋也。
<span class="c2">◎赵一清曰：○《晋书·贾疋传》：疋字彦度，魏太尉诩之曾孙。少有志略，器望甚伟。愍帝以为骠骑将军、雍州刺史，封酒泉公。为胡彭夫护所害。疋以匡复晋室为己任，不幸颠堕，时人咸痛惜之。◎梁章钜曰：《唐书·宰相世系表》作“诩子璣，璣子通、延，通子疋”，延后无考，与本传所载子孙不合。潘眉谓当从本传，是也。然《唐书》作表，当亦有所依据，如《晋书·贾疋传》云疋为诩曾孙，与《世语》合，与《唐书》亦合，存以俟考。</span>
</span>

6. <span id="卷十·魏书十·荀彧荀攸贾诩传第十-贾诩-6"></span>
评曰：荀彧清秀通雅，有王佐之风，然机鉴先识，未能充其志也。
<span class="c1">◎何焯云：评谓如魏武者，岂能终为纯臣？恨文若辨之不早，有王佐之才，而必欲自见，遂不暇于择主，不如孔明潜见皆合龙德。</span>
<span class="c1">◎世之论者，
<span class="c2">◎陈少章云：“世之论者”上当有书名或前人名氏，今脱略。</span>
多讥彧协规魏氏，以倾汉祚；君臣易位，实彧之由。虽晚节立异，无救运移；功既违义，识亦疚焉。陈氏此评，盖亦同乎世识。◎臣松之以为：斯言之作，诚未得其远大者也。彧岂不知魏武之志气，非衰汉之贞臣哉？良以于时王道既微，横流已极，
<span class="c2">◎官本“及”作 “极”。◎《考证》云：明监本“极”误作“及”。</span>
雄豪虎视，人怀异心，不有拨乱之资，仗顺之略，则汉室之亡忽诸，黔首之类殄矣。夫欲翼讚时英，一匡屯运，非斯人之与而谁与哉？是故经纶急病，若救身首，用能动于嶮中，至于大亨，苍生蒙舟航之接，刘宗延二纪之祚，岂非荀生之本图，仁恕之远致乎？及至霸业既隆，翦汉迹著，然后亡身殉节，以申素情，全大正于当年，布诚心于百代，可谓任重道远，志行义立。谓之未充，其殆诬欤！
<span class="c2">◎弼按：世论荀彧者极多，今分别汇录如下，以为知人论世者之参证。◎袁宏曰：汉自桓、灵，君失其柄，陵迟不振，乱殄海内，以弱致弊，虐不及民，刘氏之泽未尽，天下之望未改。故征伐者奉汉，拜爵赏者称帝。名器之重，未尝一日非汉。魏之平乱，资汉之义，功之克济，荀生之谋。谋適则勋隆，勋隆则移汉，刘氏之失天下，荀生为之也。若始图一匡，终与事乖，情见事屈，容身无所，则荀生之识为不智矣。若取济生民，振其涂炭，百姓安而君位危，中原定而社稷亡，于魏虽亲，于汉已疏，则荀生之功为不义也。杀身犹有余愧，焉足以成名，惜哉！◎王应麟曰：东汉之季，彧附曹群忘汉，荃蕙化为茅，苦节之士安在哉！◎宋景文《笔记》：
<span class="c3">景文，宋祁之谥。</span>
荀彧之于曹操，本许以天下，及议者欲加九锡，彧未之许，非不之许，欲出诸己耳。操不悟，遽杀之。然则天夺其爽以诛彧，宁不信乎。◎赵一清曰：彧之得祸与刘穆之惭忿而死正同。后人犹欲宽其罪，吾不取也。◎翁元圻曰：管仲有尊周室之功，其实亦挟天子以令诸侯，假大义以强齐国。彧盖欲为管仲者也，惜所事非桓公耳。及代汉之势已成，始阻九锡之议，譬犹教猱升木、为虎添翼而后制之，岂可及哉？◎顾千里曰：汉末崇尚志节，文若又名家之子，故虽委身曹氏，卒亦畏忌清议，欲稍示异同，以免世讥。度其隐情，谓君臣之契素厚，不至中否。及以忧殒命，则操之猜忍实甚，非所及料也。裴氏以为翼赞时英，以延刘祚，亡身殉节，以申素情，非其理矣。汉魏之交，名士如华子鱼辈，希操意旨，无所不为。文若犹为顾惜廉耻，君子盖重伤之。然其进退失据，实有如时人所讥者。裴氏乃以不情之论掩其实而张其美，亦何益矣。◎弼按：以上皆贬彧之辞，兹再录原彧之论，以昭平允。◎袁宏《三国名臣序》曰：文若怀独见之明，而有救世之心，论时则民方涂炭，计能则莫出魏武，故委面霸朝，豫议世事。举才不以标鉴，故久之而后显；筹划不以要功，故事至而后定。虽亡身明顺，识亦高矣。◎又赞曰：达人兼善，废己存爱，谋解时纷，功济宇内，始救生人，终明风概。◎范蔚宗论曰：自迁帝西京，山东腾沸，天下之命倒县矣。荀君乃越河、冀，间关以从曹氏，察其定举措，立言策，崇明王略，以急国艰，岂云因乱假义，以就违正之谋乎！诚仁为己任，期纾民于仓卒也。及阻董昭之议，以致非命，岂数也夫！世言荀君者，通塞或过矣，常以为中贤以下，道无求备，智算有所研疏，原始未必要末，斯理之不可全诘者也。方时运之屯邅，非雄才无以济其溺，功高势强，则皇器自移矣。此又时之不可并也。盖取其归正而已，亦杀身以成仁之义也。◎又赞曰：彧之有弼，诚感国疾。功申运改，迹疑心一。◎司马光曰：孔子之言仁也重矣，自子路、冉求、公西赤门人之高第，令尹子文、陈文子诸侯之贤大夫，皆不足以当之，而独称管仲之仁，岂非以其辅佐齐桓，大济生民乎！齐桓之行若狗彘，管仲不羞而相之，其志盖以非桓公则生民不可得而济也。汉末大乱，群生涂炭，自非高世之才不能济也。然则荀彧舍魏武将谁事哉！齐桓之时，周室虽衰，未若建安之初也。建安之初，四海荡覆，尺土一民，皆非汉有。荀彧佐魏武而兴之，举贤用能，训卒厉兵，决机发策，征伐四克，遂能以弱为强，化乱为治，十分天下而有其八，其功岂在管仲之后乎！管仲不死子纠而荀彧死汉室，其仁复居管仲之先矣！而杜牧乃以为“彧之劝魏武取兖州则比之高、光，官渡不令还许则比之楚、汉，及事就功毕，乃欲邀名于汉代，譬之教盗穴墙发匮而不与同挈，得不为盗乎”？臣以为孔子称“文胜质则史”，凡为史者记人之言，必有以文之。然则比魏武于高、光、楚、汉者，史氏之文也，岂皆彧口所言邪！用是贬彧，非其罪矣。且使魏武为帝，则彧为佐命元功，与萧何同赏矣；彧不利此而利于杀身以邀名，岂人情乎！◎唐庚曰：董昭建议曹公宜进爵国公，九锡备物，以彰殊勋。荀彧称曹公兴师，本为朝廷，君子爱人以德，不宜如此。曹公由是不平，彧以忧卒。昔管仲相桓公，其意欲尊周尔，而桓公遂有封禅之志。文若依曹公，其志欲尊汉耳，而曹公遂有九锡之议。管仲知封禅之不可许也，故设词以拒之；文若知九锡之不可长也，故逊词以却之。管仲幸，故桓公从其说以全勤王之功；文若不幸，故曹公不用其语以成窃国之祸。究其终始，幸与不幸异耳，用心岂不同耶！论者何得非之。◎何焯曰：彧以争九锡建国自杀，岂可挤之附曹之列？南宋人持论太峻，病在不详考本末耳。◎李安溪曰：考彧本末，诚不宜深贬。由其前事，则管子之于桓公，推其晚节，则龚胜之于王莽也。当曹丕登坛之顷，王朗、华歆之徒如有能引义深规仰药不臣者，君子犹将许之，况睹逆节于未萌者乎？然则管宁、荀彧虽黽勉于乱世，其行必不绝于《春秋》也。至裴论文若，千古知己，万世生色。◎胡玉缙曰：○朱珔编辑《国朝古文汇钞》凡八百九十家，所录荀彧论计三人，梁佩兰、王大经均失之深文。王汝骥称其才智过人，而志不充，命不允，究由遇非其主，如生高、光时，功名不在良、平、弇、禹下，持论特为平允。○窃谓：公山佛肸之叛，视操未建国前何如？而子尚欲赴其召，曰“吾其〖◎按：其，岂也。〗为东周乎”，曰“磨而不磷，涅而不淄”，后虽不果往，而用世之志固自若也。彧见操即进以高、光根本之说，犹不失为东周之旨也，争九锡自杀，心终为汉，是“不磷”、“不淄”也。彧固万不能希孔子，而苟以是推论，则于彧当有恕词焉。</span>
</span>
荀攸、贾诩，庶乎算无遗策，经达权变，其良、平之亚欤！
<span class="c1">◎袁宏《三国名臣序赞》曰：公达潜朗，思同蓍蔡，运用无方，动摄群会。爰初发迹，遘此颠沛，神情玄定，处之弥泰。愔愔慕里，筭无不理，亹亹通韵，迹不蹔停。虽怀尺壁，顾哂连城。知能拯物，愚足全生。</span>
<span class="c1">◎臣松之以为：列传之体，以事类相从。张子房青云之士，诚非陈平之伦。然汉之谋臣，良、平而已。若不共列，则余无所附，故前史合之，盖其宜也。魏氏如诩之俦，其比幸多，诩不编程、郭之篇，而与二荀并列，失其类矣。且攸、诩之为人，其犹夜光之与蒸烛乎！其照虽均，质则异焉。今荀、贾之评，共同一称，尤失区别之宜也。
<span class="c2">◎或曰：裴论亦是，然贾惟李、郭之事为负耳，若以谋论，亦未见果有优劣也。且储位定于一言，非嘉谟乎？</span>
</span>
