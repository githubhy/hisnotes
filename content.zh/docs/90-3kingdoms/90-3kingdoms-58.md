---
weight: 59
title: 卷五十八·吴书十三·陆逊传第十三
---

# 卷五十八·吴书十三·陆逊传第十三

1. <span id="卷五十八·吴书十三·陆逊传第十三-1"></span>
吴书十三陆逊传第十三
<span class="c1">子抗</span>

2. <span id="卷五十八·吴书十三·陆逊传第十三-2"></span>
三国志五十八

3. <span id="卷五十八·吴书十三·陆逊传第十三-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：坐下喝茶</span>
<span class="c1">复校：擎骥</span>

## 陆逊

1. <span id="卷五十八·吴书十三·陆逊传第十三-陆逊-1"></span>
陆逊字伯言，吴郡吴人也。本名议，
<span class="c1">《魏志·明纪》太和二年、青龙二年皆书“陆议”，《蜀志·先主传》、《黄权传》亦书“陆议”。</span>
世江东大族。
<span class="c1">◎《陆氏世颂》曰：
<span class="c2">隋、唐志未著录。</span>
逊祖纡，字叔盘，敏淑有思学，守城门校尉。父骏，字季才，淳懿信厚，为邦族所怀，官至九江都尉。
<span class="c2">◎九江郡之都尉也。◎《续百官志》：唯边郡往往置都尉，稍有分县，治民比郡。◎应劭曰：每有据贼，郡临时置都尉，事讫罢之。◎范《书·滕抚传》：朝廷博求将帅，三公举抚有文武才，拜为九江都尉。</span>
</span>
逊少孤，随从祖庐江太守康在官。
<span class="c1">陆康事见《陆绩传》。</span>
袁术与康有隙，将攻康，康遣逊及亲戚还吴。逊年长于康子绩数岁，为之纲纪门户。

2. <span id="卷五十八·吴书十三·陆逊传第十三-陆逊-2"></span>
孙权为将军，逊年二十一，
<span class="c1">逊卒于吴赤乌八年，年六十三，当生于汉光和六年。年二十一，当在建安八年也。</span>
始仕幕府，
<span class="c1">幕府，解见《魏志·袁绍传》。</span>
历东西曹令史，出为海昌屯田都尉，
<span class="c1">◎海昌都尉，解见《孙权传》赤乌五年“海盐”注。◎《续百官志》：边郡置农都尉，主屯田殖谷。</span>
并领县事。
<span class="c1">◎《陆氏祠堂像赞》曰：
<span class="c2">◎沈家本曰：《陆氏祠堂像赞》，隋、唐志不著录，未详何人之词。</span>
海昌，今盐官县也。
<span class="c2">◎《宋书·州郡志》：吴郡太守盐官令，汉旧县。《吴记》云“盐官本属嘉兴，吴立为海昌都尉，治此；后改为县”，非也。◎《水经·沔水注》：○谷水又东南迳盐官县故城南，旧吴海昌都尉治。晋太康中，分嘉兴立。○《太康地道记》：吴有盐官县。◎吴增僅曰：○《寰宇记》引《吴录·地理》云：盐官本名海昌，后改为盐官，属吴郡。○今考《吴志·陆逊传》，逊初为海昌都尉，并领县事。裴注引《陆氏祠堂像赞》曰“海昌，今盐官县”，夫曰“并领县事”，则承上海昌言之，谓以海昌都尉领海昌县事也。盖吴初立县曰海昌，后改曰盐官，故《吴录》曰“本名海昌”也。晋沿吴旧，仍曰盐官，故《陆氏祠堂像赞》曰“海昌，今盐官也”。参合史志，疑《吴录》为确，今从之。◎杨守敬曰：《水经注》两说并存，《吴录·地理》即沈《志》所引之《吴记》，观《寰宇记》又引沈约非之之语，可见至《陆氏祠堂像赞》当必晋时之书，不足以证吴有盐官。◎洪亮吉曰：沈《志》云盐官汉旧县，非吴立。今考《汉地理志》、《郡国志》俱无此县，疑当以《吴记》为是。又《陆氏祠堂像赞》“海昌，今盐官县”，云“今”，则旧为都尉治，新改为县可知。◎《方舆纪要》：盐官，今浙江嘉兴府海盐县南二十里。</span>
</span>
县连年亢旱，逊开仓谷以振贫民，劝督农桑，百姓蒙赖。时吴、会稽、丹阳多有伏匿，逊陈便宜，乞与募焉。
<span class="c1">“与募焉”三字疑有误。</span>
会稽山贼大帅潘临，旧为所在毒害，历年不禽。逊以手下召兵，讨治深险，
<span class="c1">“召”字疑误。</span>
所向皆服，部曲已有二千余人。鄱阳贼帅尤突作乱，复往讨之，拜定威校尉，
<span class="c1">◎胡三省曰：定威校尉，孙权创置。</span>
军屯利浦。
<span class="c1">◎赵一清曰：利浦，即当利浦，见《孙策传》。</span>

3. <span id="卷五十八·吴书十三·陆逊传第十三-陆逊-3"></span>
权以兄策女配逊，数访世务，逊建议曰：“方今英雄棋跱，财狼窥望，克敌宁乱，非众不济。而山寇旧恶，
<span class="c1">◎胡三省曰：旧恶，为自旧为恶者。</span>
依阻深地。夫腹心未平，难以图远，可大部伍，取其精锐。”
<span class="c1">◎胡三省曰：言可大为部伍，择取精锐也。◎或曰：取，疑作 “收”。</span>
权纳其策，以为帐下右部督。
<span class="c1">帐下左右都督，见《张温传》。</span>
会丹阳贼帅费栈
<span class="c1">◎胡三省曰：费，父沸翻，姓也。栈，士限翻。</span>
受曹公印绶，扇动山越，为作内应，权遣逊讨栈。栈支党多而往兵少，逊乃益施牙幢，分布鼓角，夜潜山谷间，鼓噪而前，应时破散。遂部伍东三郡，
<span class="c1">◎胡三省曰：东三郡，丹阳、新都、会稽也。</span>
强者为兵，羸者补户，
<span class="c1">◎胡三省曰：羸，伦为翻。</span>
得精卒数万人，宿恶荡除，所过肃清，还屯芜湖。
<span class="c1">宋本作“无湖”，以《宋书》校之，良是。芜湖，见《太史慈传》。</span>

4. <span id="卷五十八·吴书十三·陆逊传第十三-陆逊-4"></span>
会稽太守淳于式表逊枉取民人，愁扰所在。
<span class="c1">◎胡三省曰：言逊之所在人民皆愁扰也。◎或曰：当是“所在愁扰”，传写讹倒耳。</span>
逊后诣都，言次，称式佳吏，
<span class="c1">◎胡三省曰：孙权时都秣陵。言次，谓言论之次，犹今言语次。</span>
权曰：“式白君而君荐之，何也？”逊对曰： “式意欲养民，是以白逊。若逊复毁式以乱圣听，不可长也。”权曰：“此诚长者之事，顾人不能为耳。”

5. <span id="卷五十八·吴书十三·陆逊传第十三-陆逊-5"></span>
吕蒙称疾诣建业，逊往见之，谓曰：“关羽接境，如何远下，后不当可忧也？”蒙曰： “诚如来言，然我病笃。”逊曰：“羽矜其骁气，陵轹于人。始有大功，意骄志逸，得务北进，
<span class="c1">宋本“得”作“但”，《通鉴》同。</span>
未嫌于我，有相闻病，必益无备。今出其不意，自可禽制。不见至尊，
<span class="c1">宋本“不”作“下”，《通鉴》同。</span>
宜好为计。”
<span class="c1">◎胡三省曰：英雄之士，所见略同，吕蒙所以知其意思深长也。</span>
蒙曰：“羽素勇猛，既难为敌，且已据荆州，恩信大行，兼始有功，胆势益盛，未易图也。”
<span class="c1">◎胡三省曰：兵事尚密，逊之言虽当蒙之心，蒙未敢容易为逊言之。</span>
蒙至都，权问：“谁可代卿者？”蒙对曰：“陆逊意思深长，才堪负重，观其规虑，终可大任。而未有远名，非羽所忌，无复是过。若用之，当令外自韬隐，内察形便，然后可克。”权乃召逊，拜偏将车、右部督，代蒙。

6. <span id="卷五十八·吴书十三·陆逊传第十三-陆逊-6"></span>
逊至陆口，
<span class="c1">陆口，见《孙权传》建安十五年。</span>
书与羽曰：“前承观衅而动，以律行师，小举大克，一何巍巍！敌国败绩，利在同盟，闻庆拊节，想遂席卷，共奖王纲。近以不敏，受任来西，延慕光尘，思禀良规。”
<span class="c1">◎或曰：书词字字斟酌，真是玩敌于掌。</span>
又曰：“于禁等见获，遐迩欣叹，以为将军之勋足以长世，虽昔晋文城濮之师，
<span class="c1">晋文公城濮之战，楚师败绩，见《左传·僖公二十八年》。</span>
淮阴拔赵之略，
<span class="c1">◎《史记·淮阴侯列传》：淮阴侯韩信者，淮阴人也。韩信与张耳以兵数万，欲东下井陉击赵，选轻骑二千人，人持一赤帜，从间道萆山而望赵军，诫曰：“赵见我走，必空壁逐我，若疾入赵壁，拔赵帜，立汉赤帜。”</span>
蔑以尚兹。闻徐晃等步骑驻旌，
<span class="c1">◎冯本“步”作“少”。◎赵一清曰：下云“恐潜增众”，则 “少”字义长。</span>
窥望麾葆。操猾虏也，忿不思难，恐潜增众，以逞其心。虽云师老，犹有骁悍。且战捷之后，常苦轻敌，古人杖术，军胜弥警，愿将军广为方计，以全独克。仆书生疏迟，忝所不堪，喜邻威德，乐自倾尽，虽未合策，犹可怀也。傥明注仰，有以察之。”
<span class="c1">◎或曰：妙，又效忠言，益使不疑，盖英雄未可以非道罔也。◎又曰：句句是推奖以骄之，卑屈以玩之。</span>
羽览逊书，有谦下自托之意，意大安，无复所嫌。
<span class="c1">◎胡三省曰：果堕蒙计。</span>
逊具启形状，陈其可禽之要。权乃潜军而上，使逊与吕蒙为前部，至即克公安、南郡。逊径进，领宜都太守，
<span class="c1">◎宜都，见《蜀志·先主传》章武二年。◎赵一清曰：○《宋书·州郡志》：宜都太守，《太康地志》、王隐《地道记》、何《志》并云吴分南郡立，张勃《吴录》云刘备立。案《吴志》吕蒙平南郡，据江陵，陆逊别取宜都，获秭归、枝江、夷道县。初，权与备分荆州，而南郡属备，则是备分南郡立宜都，非吴立也。习凿齿云魏武平荆州，分南郡枝江以西为临江郡。建安十五年，刘备改为宜都。○一清案：《刘封传》以孟达为宜都太守，是也。</span>
拜抚边将军，
<span class="c1">抚边将军，一人，吴置。</span>
封华亭侯。
<span class="c1">◎潘眉曰：○华亭至唐始置县，吴时则亭侯也。○《郡县志》：华亭谷在华亭县西三十五里，陆逊封于此。◎吴士鉴曰：○《御览·一百七十》引《舆地志》曰：吴大帝以陆逊为华亭侯，以其所居为封也。华亭谷出佳鱼、蒪菜，故陆机云“千里蒪菜，未下盐豉”。◎又曰：○敦煌石室残本《修文殿御览》引《晋八王故事》曰：陆机为成都王所诛，顾左右而叹曰：“今日欲闻华亭鹤唳，不可复得。”华亭，吴由拳县郊外野也，有清泉茂林。吴平后，机兄弟素游于此，十有余年耳。○《元和郡县图志·二十五》曰：华亭谷在华亭县西三十五里，陆逊、陆抗宅在其侧。逊封华亭侯，陆机云“华亭鹤唳”，此地是也。○《读史方舆纪要·二十四》曰：崑山在松江府西北二十三里，其西为长谷，亦曰华亭谷。○杜佑曰：华亭县以华亭谷而名。○《世说·尤悔篇》注《语林》曰：机为河北督，闻警角之声，谓孙丞曰：“闻此不如华亭鹤唳。”故临刑而有此叹。</span>
备宜都太守樊友委郡走，诸城长吏及蛮夷君长皆降。逊请金银铜印，以假授初附。是岁建安二十四年十一月也。

7. <span id="卷五十八·吴书十三·陆逊传第十三-陆逊-7"></span>
逊遣将军李异、谢旌等将三千人，攻蜀将詹晏、陈凤。
<span class="c1">◎胡三省曰：詹，姓也，周有詹父，楚有詹尹。</span>
异将水军，旌将步兵，断绝险要，即破晏等，生降得凤。又攻房陵太守邓辅、
<span class="c1">◎房陵郡，详见《魏志·文纪》延康元年“新城太守”注。◎吴增僅曰：房龄县汉属汉中郡，《华阳国志》、《元和志》皆云汉末为郡。《通鉴》“先主遣孟达攻房陵，杀太守蒯祺”。胡注云“此郡疑刘表所置，使蒯祺领之”，今考刘表据有荆州八郡，内无房陵。疑建安二十年张鲁来降时，魏武所置，至黄初元年，复合于新城也。</span>
南乡太守郭睦，
<span class="c1">◎南乡，见《魏志·钟繇传》注及《蜀志·吕乂传》。◎洪亮吉曰：南乡郡，汉建安十三年魏武分南阳西界置。◎谢鍾英曰：《孙权传》建安二十五年秋，尚无南乡郡。《水经注》建安中，《南乡建国碑》云建安末置南乡郡，《太康三年地记》建安中分南阳立南乡郡，沈《志》魏分南阳立南乡郡。考《文帝纪》建安二十五年二月，改元延康；十月受禅，改元黄初；十一月，郡国县道多所改易。南乡置郡当在此时。《建国碑》据一岁之始，故云汉末；沈《志》据一岁之终，则云魏置。两说虽异，其实则一。《太康地记》混言建安中立，犹未得实。洪氏不详绎《国志》，而从旧图经、《晋志》序例、《容斋随笔》谓建安十三年置，非也。又《陆逊传》云“建安二十四年，攻南乡太守郭睦，大破之”，今考《孙权传》“建安二十四年，笺与曹公，乞讨羽自效；十二月，获羽，定荆州”，是其时吴方请降，无缘与魏交兵，则《陆逊传》所云南乡太守者，系字之讹，不足为据。◎弼按：本传所云房陵太守邓辅、南乡太守郭睦，皆蜀所置也。与上文陆逊领宜都太守，而刘备宜都太守樊友委城走，情事相同。当时三方各相署置，不尽为曹氏所命也。又按《隶续》载《晋南乡太守司马整碑阴》中曹掾有南阳人，将吏有阴、酂诸县人，是魏之南乡有南阳县，〖本杨守敬说。〗可以释谢氏据《孙权传》建安二十五年尚无南乡郡之惑。◎弼又按：《通鉴》“建安二十四年，荆州剌史胡脩、南乡太守傅方皆降于关羽”，是建安二十五年以前有南乡郡之证。胡脩、傅方降羽事，见《晋书·文帝纪》。</span>
大破之。秭归大姓文布、邓凯等
<span class="c1">监本、官本“文”作“艾”。秭归，见《魏志·文纪》黄初三年。</span>
合夷兵数千人，首尾西方。逊复部旌讨破布、凯。布、凯脱走，蜀以为将。逊令人诱之，布帅众还降。前后斩获招纳，凡数万计。权以逊为右护军、镇西将军，进封娄侯。
<span class="c1">娄县，见《张昭传》。</span>
<span class="c1">◎《吴书》曰：权嘉逊功德，欲殊显之，虽为上将军列侯，犹欲令历本州举命，乃使扬州牧吕范就辟别驾从事，举茂才。
<span class="c2">◎或曰：已封侯而犹以茂才为荣选。</span>
</span>

8. <span id="卷五十八·吴书十三·陆逊传第十三-陆逊-8"></span>
时荆州士人新还，仕进或未得所，逊上疏曰：“昔汉高受命，招延英异，光武中兴，群俊毕至，苟可以熙隆道教者，未必远近。今荆州始定，人物未达，臣愚慺慺，乞普加覆载抽拔之恩，令并获自进，然后四海延颈，思归大化。”权敬纳其言。

9. <span id="卷五十八·吴书十三·陆逊传第十三-陆逊-9"></span>
黄武元年，刘备率大众来向西界，权命逊为大都督、
<span class="c1">◎胡三省曰：孙权始命吕蒙为大督，以取关羽；今又复命陆逊为大都督，以拒刘备。大都督之号，盖昉此。</span>
假节，督朱然、潘璋、宋谦、韩当、徐盛、鲜于丹、孙桓等五万人拒之。备从巫峡、建平连围至夷陵界，
<span class="c1">◎《通鉴》“围”作“营”。建平，见《孙休传》永安三年、《孙晧传》天纪四年注引干宝《晋纪》。◎胡三省曰：○《水经注》“巫峡首尾一百六十里”，巫县属建平郡，则巫峡正在建平郡界。至夷陵则为宜都郡界，然孙休永安三年始分宜都立建平郡，此时未有建平也，史追书耳。○杜佑曰：吴建平，今巴东郡。</span>
立数十屯，以金锦爵赏诱动诸夷，使将军冯习为大督，张南为前部，辅匡、赵融、廖淳、傅肜等各为别督，先遣吴班将数千人于平地立营，欲以挑战。诸将皆欲击之，逊曰：“此必有谲，且观之。”
<span class="c1">◎《吴书》曰：诸将并欲迎击备，逊以为不可，曰：“备举军东下，锐气始盛，且乘高守险，难可卒攻，攻之纵下，犹难尽克，若有不利，损我大势，非小故也。今但且奖厉将士，广施方略，以观其变。若此间是平原旷野，当恐有颠沛交驰之忧，今缘山行军，势不得展，自当罢于木石之间，徐制其弊耳。”
<span class="c2">◎胡三省曰：罢，读曰疲。魏人言陆议见兵势，正由此耳。</span>
诸将不解，以为逊畏之，各怀愤恨。</span>
备知其计不可，
<span class="c1">《通鉴》“不可”作“不行”。</span>
乃引伏兵八千，从谷中出。逊曰：“所以不听诸君击班者，揣之必有巧故也。”逊上疏曰：“夷陵要害，国之关限，
<span class="c1">◎胡三省曰：自三峡下夷陵，连山叠嶂，江行其中，迴旋湍激，至西陵峡口，始漫为平流。夷陵正当峡口，故以为吴之关限。</span>
虽为易得，亦复易失。失之非徒损一郡之地，荆州可忧。今日争之，当令必谐。备干天常，不守窟穴，而敢自送。臣虽不材，凭奉威灵，以顺讨逆，破坏在近。寻备前后行军，多败少成，推此论之，不足为戚。臣初嫌之，水陆俱进，今反舍船就步，处处结营，察其布置，必无他变。
<span class="c1">◎何焯曰：水陆并进，则及锋而用，舍船就步，则师老运艰，渐见衅隙，敌得以逸待劳，伺变击怠也。</span>
伏愿至尊高枕，不以为念也。”
<span class="c1">◎钱振锽曰：长江上流，建瓴之势，舫船载卒，不费汗马之劳。先主有上流之势而不用，舍船就步，吾不得其说也。意者，恐顺流而下，将逆流而反，军若不利，将不善其归也。然则先主非致死之军，直畏死不敢进也。相持至七八月，此岂报仇雪恨之师哉？正孙子所谓縻军，非忿兵也。</span>
诸将并曰：“攻备当在初，今乃令入五六百里，相衔持经七八月，
<span class="c1">《通鉴》作“相守经七八月”。</span>
其诸要害皆以固守，击之必无利矣。”逊曰：“备是猾虏，更尝事多，其军始集，思虑精专，未可干也。今住已久，不得我便，兵疲意沮，计不复生，掎角此寇，
<span class="c1">◎胡三省曰：○《左传》：晋人角之，诸戎掎之。○角者，当前与之角；掎者，从后掎其足也。</span>
正在今日。”乃先攻一营，不利。诸将皆曰：“空杀兵耳。”逊曰：“吾已晓破之之术。”乃敕各持一把茅，以火攻拔之。一尔势成，
<span class="c1">◎胡三省曰：言一拔营之顷，而兵之胜势成也。一而，犹言一如此也。</span>
通率诸军同时俱攻，斩张南、冯习及胡王沙摩柯等首，
<span class="c1">◎赵一清曰：○《方舆纪要》卷七十四：定莋废县，汉属越巂郡。○《华阳国志》云：摩沙，夷所居。○沙摩，疑是“摩沙”。</span>
破其四十余营。
<span class="c1">◎李安溪曰：吴人只有火攻一策耳，伯言久已筹及，故俟其傍岩依树，结营既密，而后用之。表权及告诸将，犹不肯显言也。◎钱振锽曰：陆逊破先主，无他奇策，只令军士各持一把茅耳。意先主连营，皆伐山木为之，故易火；若土石为之，逊其如之何？</span>
备将杜路、刘宁等穷逼请降。备升马鞍山，
<span class="c1">◎胡三省曰：今峡州夷陵县有马鞍山。◎赵一清曰：○《方舆纪要》卷七十八：马鞍山在夷陵州西北二十里。</span>
陈兵自绕。逊督促诸军四面蹙之，土崩瓦解，死者万数。备因夜遁，驿人自担，烧铙铠断后，仅得入白帝城。
<span class="c1">◎白帝城，见《蜀志先主传》建安十七年。◎胡三省曰：○汉主初连兵入夷陵界，沿路置驿，以达于白帝。及兵败，诸军溃散，惟驿人自担所弃铙铠，烧之于隘以断后，仅得脱也。据《水经注》，烧铠断道处，地名石门，在秭归县西。○杜佑曰：归州巴东县有石门山，刘备断道处。○铙，尼交翻，如铃无舌而有秉，《周礼》“以金铙止鼓”，军中所用也。断，丁管翻。◎赵一清曰：○《江表传》：备舍船步走，烧皮铠以断道，使兵以锦挽车，走入白帝。</span>
其舟船器械，水步军资，一时略尽，尸骸漂流，塞江而下。备大惭恚，曰：“吾乃为逊所折辱，岂非天邪！”
<span class="c1">◎胡三省曰：依险行兵，敌扼其冲；情见势屈，敌乘其懈。至于失师，此非天也。</span>

10. <span id="卷五十八·吴书十三·陆逊传第十三-陆逊-10"></span>
初，孙桓别讨备前锋于夷道，
<span class="c1">宜都郡治夷道，见《蜀志·先主传》章武二年。</span>
为备所围，求救于逊。逊曰：“未可。”诸将曰：“孙安东公族，
<span class="c1">孙桓为安东中郎将，桓为孙河之子，河本姓俞，孙策爱之，赐姓为孙，列之属籍，故曰公族。</span>
见围已困，奈何不救？”逊曰： “安东得士众心，城牢粮足，无可忧也。待吾计展，欲不救安东，安东自解。”及才略大施，
<span class="c1">宋本“才”作“方”，《通鉴》同。</span>
备果奔溃。桓后见逊曰：“前实怨不见救，定至今日，
<span class="c1">◎胡三省曰：言至今日，而事始定。</span>
乃知调度自有方耳。”

11. <span id="卷五十八·吴书十三·陆逊传第十三-陆逊-11"></span>
当御备时，诸将军或是孙策时旧将，或公室贵戚，各自矜恃，不相听从。逊案剑曰：“刘备天下知名，曹操所惮，今在境界，此强对也。
<span class="c1">◎胡三省曰：强对，犹言强敌。</span>
诸君并荷国恩，当相辑睦，共翦此虏，上报所受，
<span class="c1">◎胡三省曰：高爵厚禄，受恩多矣，总兵捍敌，受任重矣，皆当有以上报。</span>
而不相顺，非所谓也。仆虽书生，受命主上。国家所以屈诸君使相承望者，以仆有尺寸可称，能忍辱负重故也。
<span class="c1">◎胡三省曰：忍辱，言能容诸将；负重，则自任也。</span>
各任其事，
<span class="c1">宋本“任”作“在”，《通鉴》作“任”。</span>
岂复得辞！军令有常，不可犯矣。”
<span class="c1">◎《通鉴》“矣”作“也”。◎胡三省曰：言将行军法。</span>
及至破备，计多出逊，诸将乃服。权闻之，曰：“君何以初不启诸将违节度者邪？”逊对曰：“受恩深重，任过其才。又此诸将或任腹心，或堪爪牙，或是功臣，皆国家所当与共克定大事者。臣虽驽懦，窃慕相如、寇恂相下之义，以济国事。”
<span class="c1">◎《史记·廉颇蔺相如列传》：赵以相如功大，拜为上卿，位在廉颇之右。廉颇曰：“我为赵将，有攻城野战之大功，而蔺相如徒以口舌为劳，而位居我上。”宣言曰：“我见相如，必辱之。”相如闻，不肯与会。每朝时，常称病，不欲与廉颇争列。告其舍人曰：“两虎共斗，势不俱生。吾所以为此者，以先国家之急，而后私雠。”廉颇闻之，肉袒负荆，卒相与驩，为刎颈之交。◎范《书·寇恂传》：恂拜颍川太守，执金吾贾复在汝南，部将杀人于顾川，恂戮之于市，复以为耻。还过颍川，谓左右曰：“今见恂，必手剑之。”恂知其谋，不欲与相见。帝曰：“天下未定，两虎安得私斗？今日朕分之。”于是并坐极欢，遂共车同出，结友而去。</span>
权大笑称善，加拜逊辅国将军，
<span class="c1">◎胡三省曰：○《晋职官志》：辅国大将军，位从公。○其号盖始于汉献帝以命伏完，然犹未加大。</span>
领荆州牧，即改封江陵侯。

12. <span id="卷五十八·吴书十三·陆逊传第十三-陆逊-12"></span>
又备既住白帝，徐盛、潘璋、宋谦等各竞表言备必可禽，乞复攻之。权以问逊，逊与朱然、骆统以为“曹丕大合士众，外托助国讨备，内实有奸心，谨决计辄还”。
<span class="c1">◎胡三省曰：曹公不追关羽，陆逊不再攻刘备，其所见固同也。以智遇智，三国所以鼎立欤？◎何焯曰：大胜之后，将骄卒惰，泝流仰攻，转馈又难，一有失利，前功尽弃。昭烈老于兵，得蜀已固，非若曹仁之在南郡，可惧而走也。连兵于西，主客异势，决还者中人所能知也，盛、璋、谦如豕突耳。</span>
无几，魏军果出，三方受敌也。
<span class="c1">◎《吴录》曰：刘备闻魏军大出，书与逊云： “贼今已在江陵，
<span class="c2">《通鉴》作“江汉”。</span>
吾将复东，将军谓其能然不？”逊答曰：“但恐军新破，创痍未复，始求通亲，
<span class="c2">◎胡三省曰：通亲，谓通使而交亲也。创，初良翻。</span>
且当自补，未暇穷兵耳。若不推算，
<span class="c2">宋本“推”做“惟”。</span>
复以倾覆之余，远送以来者，无所逃命。”</span>
备寻病亡，子禅袭位，诸葛亮秉政，与权连和。时事所宜，权辄令逊语亮，并刻权印，以置逊所。权每与禅、亮书，常过示逊，轻重可否，有所不安，便令改定，以印封行之。
<span class="c1">◎胡三省曰：○《释名》云：印，信也，所以封物以为验也。亦曰因也，封物相因付也。</span>

13. <span id="卷五十八·吴书十三·陆逊传第十三-陆逊-13"></span>
七年，
<span class="c1">吴黄武七年，魏太和二年。</span>
权使鄱阳太守周鲂
<span class="c1">各本“周”作“孙”，误。宋、元本不误。</span>
谲魏大司马曹休，休果举众入皖，乃召逊假黄钺，为大都督，逆休。
<span class="c1">◎陆机为逊铭曰：
<span class="c2">陆机所作铭，当在《机集》中。</span>
魏大司马曹休侵我北鄙，乃假公黄钺，统御六师及中军禁卫而摄行王事，主上执鞭，百司屈膝。◎《吴录》曰：假逊黄钺，吴王亲执鞭以见之。
<span class="c2">◎胡三省曰：此犹古之王者遣将，跪而推毂之意也。</span>
</span>
休既觉知，耻见欺诱，自恃兵马精多，遂交战。逊自为中部，令朱桓、全琮为左右翼，三道俱进，果冲休伏兵，因驱走之，追亡逐北，径至夹石，
<span class="c1">夹石，见《朱桓传》。</span>
斩获万余，牛马骡驴车乘万两，军资器械略尽。
<span class="c1">◎胡三省曰：休盖未尝整陈交战而败也。乘，蝇证翻。两，音亮。</span>
休还，疽发背死。诸军振旅过武昌，权令左右以御盖覆逊，入出殿门，凡所赐逊，皆御物上珍，于时莫与为比。遣还西陵。
<span class="c1">◎赵一清曰：○《御览》卷六百八十七引《吴书》云：陆逊破曹休于石亭还，上脱翠帽以遗逊。○又卷六百九十六引《吴书》云：上脱御金校带以赐逊，又亲以带之为钩络带。○又卷七百七十引《吴书》云：逊破休，当还西陵，公卿并为祖道，上赐御船一舫，缯彩舟也。○一清案：是役也，孙权倘从朱桓之谋，则曹休几至只轮不返，惜为逊所阻耳。传专叙其长，不言其短，是为曲笔。</span>

14. <span id="卷五十八·吴书十三·陆逊传第十三-陆逊-14"></span>
黄龙元年，拜上大将军、
<span class="c1">◎上大将军，解见《诸葛瑾传》。◎周寿昌曰：此官是似吴为陆逊创置，逊卒，惟吕岱一拜之，不闻有他人也。或谓魏曹真曾拜此官，考《真传》是拜上军大将军，后转中军大将军，非此官也。◎弼按：施绩于永安初迁上大将军，见《绩传》。</span>
右都护。
<span class="c1">吴置左右都护。</span>
是岁，权东巡建业，留太子、皇子及尚书九官，
<span class="c1">◎胡三省曰：九官，九卿也。</span>
征逊辅太子，并掌荆州及豫章三郡事，董督军国。
<span class="c1">◎胡三省曰：三郡，豫章、鄱阳、庐陵也。三郡本属扬州，而地接荆州，又有山越，易相扇动，故使逊兼掌之。</span>
时建昌侯虑
<span class="c1">◎《孙权传》：黄武七年，封子虑为建昌侯。</span>
于堂前作斗鸭栏，
<span class="c1">◎魏文帝遣使求斗鸭，见《孙权传》黄初二年注引《江表传》。◎赵一清曰：○《方舆纪要》卷七十七：鸭栏矶在岳州府临湘县东北十五里，相传吴孙虑作斗鸭栏于此。今有鸭阑水。○《水经·江水注》：右历鸭兰矶北，江中山也。东得鸭兰、治浦二口，夏浦也。◎周寿昌曰：今尚名鸭栏，在临湘县城陵矶之下游，再下则为茅埠，属湖北武昌地界矣。◎弼按：茅埠为今沔阳新堤。</span>
颇施小巧，逊正色曰：“君侯宜勤览经典以自新益，用此何为？”虑即时毁彻之。射声校尉松于公子中最亲，戏兵不整，逊对之髡其职吏。南阳谢景
<span class="c1">谢景事见《孙登传》及注引《江表传》。</span>
善刘廙之先刑后礼之论，
<span class="c1">◎上“之”字衍。◎或曰：《魏志》刘廙南阳安众人，与丁仪共论刑礼，传于世。盖谢景乡里前辈也。</span>
逊呵景曰：“礼之长于刑久矣，廙以细辩而诡先圣之教，皆非也。君今侍东宫，宜遵仁义以彰德音，若彼之谈，不须讲也。”

15. <span id="卷五十八·吴书十三·陆逊传第十三-陆逊-15"></span>
逊虽身在外，乃心于国，上疏陈时事曰：“臣以为科法严峻，下犯者多。顷年以来，将吏罹罪，虽不慎可责，然天下未一，当图进取，小宜恩贷，以安下情。且世务日兴，良能为先，自不奸秽入身，难忍之过，
<span class="c1">◎官本《考证》曰：自不，元本作“自非”。</span>
乞复显用，展其力效。此乃圣王忘过记功，以成王业。昔汉高舍陈平之愆，用其奇略，终建勋祚，功垂千载。夫峻法严刑，非帝王之隆业；有罚无恕，非怀远之弘规也。”

16. <span id="卷五十八·吴书十三·陆逊传第十三-陆逊-16"></span>
权欲遣偏师取夷州及朱崖，
<span class="c1">宋本“朱”作“珠”，下同。夷洲，见《孙权传》黄龙二年， “州”作“洲”。珠崖，见《孙权传》赤乌五年。</span>
皆以咨逊，逊上疏曰：“臣愚以为四海未定，当须民力，以济时务。今兵兴历年，见众损减，陛下忧劳圣虑，忘寝与食，将远规夷州，以定大事，臣反覆思惟，未见其利，万里袭取，风波难测，民易水土，必致疾疫，今驱见众，经涉不毛，
<span class="c1">不毛，解见《蜀志·诸葛亮传》。</span>
欲益更损，欲利反害。又珠崖绝险，民犹禽兽，得其民不足济事，无其兵不足亏众。今江东见众，自足图事，但当畜力而后动耳。
<span class="c1">局本“当”作“常”，误。</span>
昔桓王创基，
<span class="c1">◎《孙权传》：黄龙元年，追尊兄讨逆将军策为长沙桓王。</span>
兵不一旅，而开大业。陛下承运，拓定江表。臣闻治乱讨逆，须兵为威，农桑衣食，民之本业，而干戈未戢，民有饥寒。臣愚以为宜育养士民，宽其租赋，众克在和，义以劝勇，则河渭可平，九有一统矣。”权遂征夷州，得不补失。
<span class="c1">《孙权传》云“得夷洲数千人还”，事在黄龙二年，魏太和六年。陆逊引兵向庐江，见《魏志·满宠传》。魏青龙元年，陆议入淮沔，见《魏明纪》。本传均未载。</span>

17. <span id="卷五十八·吴书十三·陆逊传第十三-陆逊-17"></span>
及公孙渊背盟，权欲往征，
<span class="c1">事在嘉禾二年。</span>
逊上疏曰：“渊凭险恃固，拘留大使，名马不献，实可仇忿。蛮夷猾夏，未染王化，鸟窜荒裔，拒逆王师，至令陛下爰赫斯怒，欲劳万乘泛轻越海，不虑其危而涉不测。方今天下云扰，群雄虎争，英豪踊跃，张声大视。陛下以神武之姿，诞膺期运，破操乌林，败备西陵，禽羽荆州，斯三虏者当世雄杰，皆摧其锋。圣化所绥，万里草偃，
<span class="c1">◎胡三省曰：言如风行而草偃也。</span>
方荡平华夏，总一大猷。
<span class="c1">◎胡三省曰：猷，道也，谋也。</span>
今不忍小忿，而发雷霆之怒，违垂堂之戒，
<span class="c1">◎胡三省曰：千金之子，坐不垂堂。以喻权不当自越海而加兵于辽东。</span>
轻万乘之重，此臣之所惑也。臣闻志行万里者，
<span class="c1">《通鉴》“志”作“之”。</span>
不中道而辍足；图四海者，匪怀细以害大。强寇在境，荒服未庭，陛下乘桴远征，
<span class="c1">◎胡三省曰：桴，芳无翻。编竹木渡水，大者曰栰，小者曰桴。</span>
必致窥，慼至而忧，悔之无及。若使大事时捷，则渊不讨自服；今乃远惜辽东众之与马，
<span class="c1">◎胡三省曰：谓权所以远惜辽东而不忍弃绝之者，以其民众与其地产马也。</span>
奈何独欲捐江东万安之本业而不惜乎？乞息六师，以威大虏，早定中夏，垂耀将来。”权用纳焉。
<span class="c1">◎薛综、陆瑁均上疏谏。◎何焯曰：伯言固有远猷，此则中智所悉，其文可不载。</span>

18. <span id="卷五十八·吴书十三·陆逊传第十三-陆逊-18"></span>
嘉禾五年，权北征，使逊与诸葛瑾攻襄阳。
<span class="c1">据《孙权传》，权遣陆逊、诸葛瑾等屯江夏沔口，权率大众围合肥新城，为嘉禾三年事。此事《通鉴》编于魏青龙二年，〖即吴嘉禾三年。〗嘉禾五年，吴无北征事，本传“五年”当为“三年”之误。</span>
逊遣亲人韩扁赍表奉报，还，遇敌于沔中，钞逻得扁。
<span class="c1">◎胡三省曰：扁，补典翻，又音篇。逻，郎佐翻。</span>
瑾闻之甚惧，书与逊云：“大驾已旋，贼得韩扁，具知吾阔狭。且水乾，
<span class="c1">◎胡三省曰：乾，音干。</span>
宜当急去。”逊未答，方催人种葑豆，
<span class="c1">◎胡三省曰：葑，菜也，谓之蔓青。豆，菽也。</span>
与诸将弈棋射戏如常。瑾曰：“伯言多智略，其当有以。”自来见逊，逊曰：“贼知大驾以旋，无所复慼，
<span class="c1">《通鉴》“慼”做“忧”。</span>
得专力于吾。又已守要害之处，兵将意动，
<span class="c1">◎胡三省曰：谓敌既知权还，料逊兵当退，已分守要害之处，欲以遮截逊所部兵，既无进取之气，而有遮截之虑，则其意恐动，将至于或降或溃也。</span>
且当自定以安之，施设变术，然后出耳。今便示退，贼当谓吾怖，仍来相蹙，必败之势也。”乃密与瑾立计，令瑾督舟船，逊悉上兵马，以向襄阳城。敌素惮逊，遽还赴城。瑾便引船出，逊徐整部伍，张拓声势，步趋船，敌不敢干。
<span class="c1">《通鉴》“干”作“逼”。</span>
军到白围，
<span class="c1">◎胡三省曰：盖立围屯于白河口，因以为名。◎赵一清曰：○《方舆纪要》卷七十九：白河在襄阳府东北十里，其上流即河南南阳府，湍、淯诸水所汇流也。自新野县流入界，经光化县东至故邓城东南入于沔水。三国时，于河口立围屯。魏青龙二年，吴陆逊引兵向襄阳，不克而还，行到白围，是也。○一清案：安陆是时属魏，而《周鲂传》鲂谲曹休笺云“别遗从弟孙奂治安陆城，修立邸阁”，则汉安陆县故城也。盖其地为魏、吴边邑，故一彼一此，疆埸无常所也。</span>
托言住猎，潜遣将军周峻、张梁等击江夏新市、安陆、石阳，
<span class="c1">◎新市，见《孙皎传》。安陆，见《魏志·蒋济传》。石阳，见《魏志·文聘传》。◎胡三省曰：○新市、安陆二县，皆属江夏郡，魏初以文聘为江夏太守，屯石阳，舟车凑焉，颇为繁富。○沈约曰：江夏曲陵县，本名石阳，晋武帝太康元年改名曲陵，宋明帝泰始六年并曲陵入安陆县。</span>
石阳市盛，峻等奄至，人皆捐物入城。城门噎不得关，敌乃自斫杀己民，然后得阖。斩首获生，凡千余人。
<span class="c1">◎《通鉴辑览》曰：孙吴人才，周瑜而后，当推陆逊。白围之战，持以镇静，实不可及。若瑾之举措惊皇，適足偾事耳。</span>
<span class="c1">◎臣松之以为：逊虑孙权已退，魏得专力于己，既能张拓形势，使敌不敢犯，方舟顺流，无复怵惕矣，何为复潜遣诸将，奄袭小县，
<span class="c2">本传言“石阳市盛”，胡三省亦云“石阳繁富”，何得谓之小县？</span>
致令市人骇奔，自相伤害？俘馘千人，未足损魏，徒使无辜之民横罹荼酷，与诸葛渭滨之师，何其殊哉！用兵之道既违，失律之凶宜应，其祚无三世，及孙而灭，岂此之余殃哉！
<span class="c2">◎何焯曰：渭滨之规模自远，此举聊以解权之忿耻，但诋其无远略可也。观《朱桓传》与胡综相激事，足明逊非得已矣。◎韩菼曰：江东诸将，率皆踔厉风发，趋时赴功，若鸷鸟之击，欲如老将持重守便、宜规远略者不多见；伯言之敌先主，或庶几焉。他如鄱阳之诱敌，石阳之潜师，无足取也。</span>
</span>
其所生得，皆加营护，不令兵士干扰侵侮。将家属来者，使就料视。若亡其妻子者，即给衣粮，厚加慰劳，发遣令还，或有感慕相携而归者。邻境怀之，
<span class="c1">◎臣松之以为：此无异残林覆巢而全其遗鷇，曲惠小仁，何补大虐？</span>
江夏功曹赵濯、弋阳备将裴生及夷王梅颐等，并帅支党来附逊。逊倾财帛，周赡经恤。

19. <span id="卷五十八·吴书十三·陆逊传第十三-陆逊-19"></span>
又魏江夏太守逯式
<span class="c1">逯，音录。</span>
兼领兵马，颇作边害，而与北旧将文聘子休宿不协。逊闻其然，即假作答式书云：“得报恳恻，知与休久结嫌隙，势不两存，欲来归附，辄以密呈来书表闻，撰众相迎。宜潜速严，更示定期。”以书置界上，式兵得书以见式，式惶惧，遂自送妻子还洛。由是吏士不复亲附，遂以免罢。
<span class="c1">◎何焯曰：此自为将者所不废，但作史者可不载。大抵《吴志》繁长，未削者多，裴注之论尤乖错。</span>
<span class="c1">◎臣松以为：边将为害，盖其常事，使逯式得罪，代者亦复如之，自非狡焉思肆，将成大患，何足亏损雅虑，
<span class="c2">毛本“何”作“自”，宋本“雅”作“唯”，均误。</span>
尚为小诈哉？以斯为美，又所不取。</span>

20. <span id="卷五十八·吴书十三·陆逊传第十三-陆逊-20"></span>
六年，中郎将周祗乞于鄱阳召募，事下问逊。逊以为此郡民易动难安，不可与召，恐致贼寇。而祗固陈取之，郡民吴遽等果作贼杀祗，攻没诸县。豫章、庐陵宿恶民，并应遽为寇。逊自闻，辄讨即破，遽等相率降，逊料得精兵八千余人，三郡平。
<span class="c1">鄱阳、豫章、庐陵三郡。</span>

21. <span id="卷五十八·吴书十三·陆逊传第十三-陆逊-21"></span>
时中书典校吕壹，
<span class="c1">◎洪饴孙曰：○吴置校事，典校文书，属中书。○《顾雍传》：吕壹、秦博为中书，典校诸官府及州郡文书，壹等因此渐作威福，遂造作榷酤障管之利，举罪纠奸，纤介必闻，重以深案丑诬，毁短大臣，排陷无辜。雍等皆见举白，用被谴让。○《步骘传》亦云：中书吕壹典校文书，多所纠举。骘上疏曰：“伏闻诸典校擿抉细致，吹毛求瑕，重案深诬，趋欲陷人，以成威福，无罪无辜，横受大刑。”○《朱据传》称“典校吕壹”，《陆逊传》“中书典校吕壹”，《是仪传》又称“典校郎”，惟赤乌元年《传》及《陆凯传》称“校事”，盖与《魏志》约略相同。</span>
窃弄权柄，擅作威福，逊与太常潘濬同心忧之，言至流涕。后权诛壹，深以自责，语在《权传》。
<span class="c1">见《权传》赤乌元年。</span>

22. <span id="卷五十八·吴书十三·陆逊传第十三-陆逊-22"></span>
时谢渊、谢厷等各陈便宜，欲兴利改作，
<span class="c1">谢厷事又见《潘濬传》。</span>
<span class="c1">◎《会稽典录》曰：谢渊字休德，少修德操，躬秉耒耜，既无戚容，又不易虑，由是知名。举孝廉，稍迁至建武将军，虽在戎旅，犹垂意人物。骆统子名秀，被门庭之谤，众论狐疑，莫能证明。渊闻之叹息曰：“公绪早夭，同盟所哀。闻其子志行明辨，而被闇昧之谤，望诸夫子烈然高断，而各怀迟疑，非所望也。”秀卒见明，无复瑕玷，终为显士，渊之力也。
<span class="c2">◎侯康曰：○《御览·五百十六》引《会稽典录》云：谢渊字休德，山阴人。其先钜鹿太守夷吾之后也。世渐微替，仕进不继，至渊兄弟，一时俱兴。兄咨，字休度，少以质行自立，幹局见称，官至海昌都尉。渊起于衰末，兄弟修德，贫无慼容，历位建威将军。○按：裴注亦引《典录》，与此不同，故复录之。</span>
◎《吴历》称云，谢厷才辩有计术。</span>
以事下逊。逊议曰：“国以民为本，强由民力，财由民出。夫民殷国弱，民瘠国强者，未之有也。故为国者，得民则治，失之则乱，若不受利，而令尽用立效，亦为难也。是以《诗》叹‘宜民宜人，受禄于天’。乞垂圣恩，宁济百姓，数年之间，国用少丰，然后更图。”

23. <span id="卷五十八·吴书十三·陆逊传第十三-陆逊-23"></span>
赤乌七年，代顾雍为丞相，诏曰：“朕以不德，应期践运，王涂未一，奸宄充路，夙夜战惧，不惶鉴寐。
<span class="c1">◎官本《考证》曰：鉴寐，元本作“假寐”。</span>
惟君天资聪叡，明德显融，统任上将，匡国弭难。夫有超世之功者，必应光大之宠；怀文武之才者，必荷社稷之重。昔伊尹隆汤，吕尚翼周，内外之任，君实兼之。今以君为丞相，使使持节守太常傅常授印绶。君其茂昭明德，修乃懿绩，敬服王命，绥靖四方。於乎！总司三事，以训群寮，可不敬与，君其勖之！其州牧都护领武昌事如故。”

24. <span id="卷五十八·吴书十三·陆逊传第十三-陆逊-24"></span>
先是，二宫并阙，中外职司，多遣子弟给侍。全琮报逊，逊以为子弟苟有才，不忧不用，不宜私出以要荣利；
<span class="c1">◎胡三省曰：私出，谓出私门也。</span>
若其不佳，终为取祸。且闻二宫势敌，必有彼此，此古人之厚忌也。琮子寄，果阿附鲁王，轻为交构。逊书与琮曰：“卿不师日磾，而宿留阿寄，
<span class="c1">◎《汉书·金日磾传》：弄儿壮大不谨，自殿下与宫人戏。日磾適见之，恶其淫乱，遂杀弄儿。弄儿即日磾长子也。上闻之，大怒。日磾顿首谢，具言所以杀弄儿状，上甚哀，为之泣，已而心敬日磾。◎师古曰：磾，音丁奚反。◎胡三省曰：宿，音秀。留，音溜。阿，相传从安入声。</span>
终为足下门户致祸矣。”琮既不纳，更以致隙。及太子有不安之议，逊上疏陈：“太子正统，宜有盘石之固，
<span class="c1">◎赵一清曰：盘，当作“磐”。</span>
鲁王藩臣，当使宠秩有差，彼此得所，上下获安。谨叩头流血以闻。”书三四上，及求诣都，欲口论適庶之分，以匡得失。既不听许，而逊外生顾谭、顾承、姚信，
<span class="c1">◎《顾承传》：嘉禾中，承与舅陆瑁俱以礼征。◎瑁，逊弟也。◎《通鉴》：太常顾谭，逊之甥也。◎姚信事见《陆绩传》注引《姚信集》。</span>
并以亲附太子，枉见流徙。太子太傅吾粲坐数与逊交书，下狱死。
<span class="c1">顾谭、顾承、吾粲事，各见本传。</span>
权累遣中使责让逊，逊愤恚致卒。
<span class="c1">◎胡三省曰：恚，于避翻。</span>
时年六十三，
<span class="c1">◎逊，赤乌八年二月卒，见《孙权传》。◎赵一清曰：○《寰宇记》卷九十五引《吴地记》云：二陆宅在长谷，谷在吴县东北二百里，有崑山，逊父祖墓在焉。故陆机《思乡诗》：“仿佛谷水阳，婉娈崑山阴。”崑山有陆逊墓。</span>
家无余财。

25. <span id="卷五十八·吴书十三·陆逊传第十三-陆逊-25"></span>
初，暨艳造营府之论，逊谏戒之，以为必祸。又谓诸葛恪曰：“在我前者，吾必奉之同升；在我下者，则扶持之。今观君气陵其上，意蔑乎下，
<span class="c1">◎胡三省曰：蔑者，视之若无。</span>
非安德之基也。”又广陵杨竺少获声名，而逊谓之终败，劝竺兄穆令与别族。其先睹如此。长子延早夭，次子抗袭爵。孙休时，追谥逊曰昭侯。
<span class="c1">◎袁宏《三国名臣序赞》曰：伯言蹇蹇，以道佐世，出能勤功，入能献替。谋宁社稷，解纷挫锐，正以招疑，忠而获戾。</span>

26. <span id="卷五十八·吴书十三·陆逊传第十三-陆逊-26"></span>
抗字幼节，孙策外孙也。
<span class="c1">孙权以兄策女配逊，见《逊传》。</span>
逊卒时，年二十，拜建武校尉，
<span class="c1">建武校尉，一人，吴置。</span>
领逊众五千人，送葬东还，
<span class="c1">◎胡三省曰：自荆州东还葬吴。</span>
诣都谢恩。孙权以杨竺所白逊二十事问抗，禁绝宾客，中使临诘，抗无所顾问，事事条答，权意渐解。赤乌九年，迁立节中郎将，
<span class="c1">立节中郎将，一人，吴置。</span>
与诸葛恪换屯柴桑。
<span class="c1">柴桑，见《孙权传》黄初二年。</span>
抗临去，皆更缮完城围，葺其墙屋，居庐桑果，不得妄败。恪入屯，俨然若新。而恪柴桑故屯，颇有毁坏，深以为惭。太元元年，就都治病。病差
<span class="c1">◎胡三省曰：差，楚懈翻，病瘳也。</span>
当还，权涕泣与别，谓曰：“吾前听用谗言，与汝父大义不笃，以此负汝。前后所问，一焚灭之，莫令人见也。”
<span class="c1">◎胡三省曰：一焚灭之，言一切悉焚灭之也。</span>
建兴元年，拜奋威将军。太平二年，魏将诸葛诞举寿春降，拜抗为柴桑督，赴寿春，破魏牙门将偏将军，迁征北将军。永安二年，拜镇军将军，都督西陵，自关羽至白帝。
<span class="c1">◎关羽濑，见《甘宁传》。白帝城，见《蜀志·先主传》建安十七年。◎顾炎武曰：此于文难晓。按《甘宁传》曰“随鲁肃镇益阳，拒关羽。羽号有三万人，自择选锐士五千人投县上流十余里浅濑，云欲夜涉渡。肃以兵千人益宁，宁乃夜往。羽闻之，住不渡，而结柴营，今遂名此处为关羽濑”，据此，则当云“自益阳至白帝”也。◎赵一清曰：“关羽濑”与 “白帝城”文义相对，上删“濑”字，下去“城”字，史之省文，然不可通也。◎潘眉曰：○“关羽”下当有“濑”字，即《甘宁传》所云关羽濑也，在益阳茱萸江上。○《水经注》：益阳县西有关羽濑，南对甘宁故垒也。◎弼按：孙吴于沿江要地置督，分段管辖，自关羽濑至白帝城，即西陵督之辖境。</span>
三年，假节。孙晧即位，加镇军大将军，领益州牧。
<span class="c1">是时蜀已亡，故遥领益州牧也。</span>
建衡二年，大司马施绩卒，拜抗都督信陵、西陵、夷道、乐乡，公安诸军事，治乐乡。
<span class="c1">◎《晋书·地理志》：建平郡信陵。◎《宋书·州郡志》：信陵，疑是吴立。◎《会稽典录》：钟离牧子盛戍西陵，谓宜城信陵为建平援。◎《水经注》：江水又东迳信陵城南。◎《一统志》：信陵故城，今湖北宜昌府归州东。◎胡三省曰：○《水经注》：乐乡城在南平郡之孱陵县，江水迳其北，江水又东迳公安县北。○宋白曰：乐乡者，春秋鄀国之地，其城陆抗所筑，在松滋县界。○《晋地理志》：信陵县属建平郡。○沈约曰：疑是吴立。○《水经注》曰：江水自夔城而东，迳信陵县南，又东过夷陵县南。○夷陵即西陵也。乐乡城在今江陵府松滋县东，乐乡城北江中有沙碛，对岸踏浅可渡，江津要害之地也。◎赵一清曰：○《寰宇记》卷百四十六云：东晋孝武帝时，荆州刺史桓冲以苻坚强盛，自襄阳退屯，上疏云：“孱陵县界，地名上明，田土膏粱，可以资业军人，在吴时乐乡城以上四十余里。”乐乡城即吴时陆抗所筑，在松滋县界。</span>

27. <span id="卷五十八·吴书十三·陆逊传第十三-陆逊-27"></span>
抗闻都下政令多阙，忧深虑远，乃上疏曰：“臣闻德均则众者胜寡，力侔则安者制危，盖六国所以兼并于强秦，西楚所以北面于汉高也。今敌跨制九服，非徒关右之地；割据九州，岂但鸿沟以西而已。国家外无连国之援，内非西楚之强，庶政陵迟，黎民未乂，
<span class="c1">陈本“乂”作“久”，误。</span>
而议者所恃，徒以长川峻山，限带封域，此乃守国之末事，
<span class="c1">宋本“守国”作“书传”。</span>
非智者之所先也。臣每远惟战国存亡之符，近览刘氏倾覆之衅，考之典籍，验之行事，中夜抚枕，临餐忘食。昔匈奴未灭，去病辞馆；
<span class="c1">◎《汉书·霍去病传》：上为治第，令视之。对曰：“匈奴不灭，无以家为也。”由是上益重爱之。</span>
汉道未纯，贾生哀泣。
<span class="c1">◎《汉书·贾谊传》：谊数上疏陈政事，多所欲匡建，其大略曰：“臣窃惟时势，可为痛哭者一，可为流涕者二，可为长太息者六。</span>
况臣王室之出，
<span class="c1">◎钱大昭曰：抗为桓王外孙，故云。</span>
世荷光宠，身名否泰，与国同戚，死生契阔，义无苟且，夙夜忧怛，念至情惨。夫事君之义犯而勿欺，人臣之节匪躬是殉，谨陈时宜十七条如左。”十七条失本，故不载。

28. <span id="卷五十八·吴书十三·陆逊传第十三-陆逊-28"></span>
时何定弄权，阉官预政；抗上疏曰：“臣闻‘开国承家，小人勿用’，
<span class="c1">◎《易·师卦》：大君有命，开国承家，小人勿用。《象》曰：大君有命，以正功也；小人勿用，必乱邦也。</span>
‘靖谮庸回’，唐书攸戒，
<span class="c1">◎《左传·文公十八年》：少皡氏有不才子，毁信废忠，崇饰恶言，靖谮庸回，服谗蒐慝，以诬盛德。◎杜注：崇，聚也。靖，安也。庸，用也。回，邪也。服，行也。蒐，隐也。慝，恶也。盛德，贤人也。</span>
是以雅人所以怨刺，仲尼所以叹息也。春秋已来，爰及秦、汉，倾覆之衅，未有不由斯者也。小人不明理道，所见既浅，虽使竭情尽节，犹不足任，况其奸心素笃，而憎爱移易哉？苟患失之，无所不至。今委以聪明之任，假以专制之威，而冀雍熙之声作，肃清之化立，不可得也。方今见吏，殊才虽少，然或冠冕之胄，少渐道教，或清苦自立，资能足用，自可随才授职，抑黜群小，然后俗化可清，庶政无秽也。”

29. <span id="卷五十八·吴书十三·陆逊传第十三-陆逊-29"></span>
凤皇元年，西陵督步阐据城以叛，遣使降晋。抗闻之，日部分诸军，令将军左奕、吾彦、蔡贡等径赴西陵，敕军营更筑严围，自赤溪至故市，
<span class="c1">◎《水经·江水注》：江水出西陵峡，东南流迳故城洲，洲附北岸，洲头曰郭洲，长二里，广一里，上有步阐故城，方圆称洲，周迴略满，故城洲上城周五里，吴西陵督步骘所筑也。孫晧凤凰元年，骘息阐复为西陵督，据此城降晋，晋遣太傅羊祜接援，未至，为陆抗所陷也。江水又东迳故城北，所谓陆抗城也。城即山为墉，四面天险，北对夷陵县之故城，城南临大江。◎胡三省曰：远安县在江北，有孤山，有陆抗故城，有丹山，时有赤气。赤溪当出于丹山，故市即步骘故城，所居成市，而阐别筑城，故曰故市。◎谢鍾英曰：步骘城，今湖北宜昌府东湖县城南。赤溪，今东湖县西北五里。◎吴熙载曰：赤溪，疑巴东县。故市，疑巫山县东。◎弼按：谢说是，吴说误。</span>
内以围阐，外以御寇，昼夜催切，
<span class="c1">◎胡三省曰：切，迫也。</span>
如敌以至，众甚苦之。诸将咸谏曰：“今及三军之锐，亟以攻阐，比晋救至，阐必可拔。何事于围，而以弊士民之力乎？”抗曰：“此城处势既固，粮谷又足，且所缮修备御之具，皆抗所宿规。
<span class="c1">◎胡三省曰：抗先尝督西陵。</span>
今反身攻之，
<span class="c1">《通鉴》无“身”字。</span>
既非可卒克，
<span class="c1">《通鉴》作“不可猝拔”。</span>
且北救必至，至而无备，表里受难，何以御之？”诸将咸欲攻阐，抗每不许。宜都太守雷谭言至恳切，抗欲服众，听令一攻。攻果无利，围备始合。晋车骑将军羊祜率师向江陵，诸将咸以抗不宜上，
<span class="c1">◎胡三省曰：自乐乡而西赴西陵为上。</span>
抗曰：“江陵城固兵足，无所忧患。
<span class="c1">《通鉴》作“无可忧者”。</span>
假令敌没江陵，
<span class="c1">《通鉴》“没”作“得”。</span>
必不能守，所损者小。如使西陵槃结，
<span class="c1">《通鉴》作“如晋据西陵”。</span>
则南山群夷皆当扰动，
<span class="c1">◎胡三省曰：南山，谓江南诸山，群夷所依阻。</span>
则所忧虑，难可竟言也。
<span class="c1">陈本“而”作“竟”，《通鉴》作“其患不可量也”。</span>
吾宁弃江陵而赴西陵，况江陵牢固乎？”
<span class="c1">◎赵一清曰：此即江陵城东北，所谓北海之地也。◎说见《魏志·王昶传》。</span>
初，江陵平衍，道路通利，
<span class="c1">《通鉴》作“初，抗以江陵之北，道路平易”。</span>
抗敕江陵督张咸作大堰遏水，渐渍平中，以绝寇叛。
<span class="c1">◎《通鉴》“平中”作“平土”。◎胡注：堰，于扇翻。今江陵有三海八柜，引诸湖及沮、漳之水注之，弥漫数百里，即作堰之故智也。渐，将廉翻。◎吴熙载曰：江陵东北，诸湖所汇。</span>
祜欲因所遏水，浮船运粮，扬声将破堰以通步车。抗闻，使咸亟破之。诸将皆惑，屡谏不听。祜至当阳，
<span class="c1">当阳，见《蜀志·先主传》建安十三年。</span>
闻堰败，乃改船以车运，大费损功力。晋巴东监军徐胤率水军诣建平，
<span class="c1">建平郡，见《孙休传》永安三年。</span>
荆州刺史杨肇至西陵。抗令张咸固守其城；公安督孙遵巡南岸御祜；
<span class="c1">◎胡三省曰：防托南岸，使祜军不得渡而已。</span>
水军督留虑、镇西将军朱琬拒胤；
<span class="c1">◎胡三省曰：恐胤顺流东下，故以水军拒之。</span>
身率三军，凭围对肇。
<span class="c1">◎胡三省曰：凭长围以对之，则彼为客，我为主。</span>
将军朱乔、营都督俞赞
<span class="c1">◎胡三省曰：○《姓谱》：俞，古善医俞跗之后。</span>
亡诣肇。抗曰：“赞军中旧吏，知吾虚实者，吾常虑夷兵素不简练，若敌攻围，必先此处。”即夜易夷民，
<span class="c1">《通鉴》“民”作“兵”。</span>
皆以旧将充之。
<span class="c1">《通鉴》作“皆以精兵守之”。</span>
明日，肇果攻故夷兵处，抗命旋军击之，矢石雨下，肇众伤死者相属。肇至经月，计屈夜遁。抗欲追之，而虑阐畜力项领，
<span class="c1">项领，解见《魏志·苏则传》注引《魏名臣奏》。</span>
伺视间隙，兵不足分，于是但鸣鼓戒众，若将追者。肇众凶惧，悉解甲挺走，
<span class="c1">◎胡三省曰：凶，许拱翻，恐惧声。挺，待鼎翻，拔也。挺走，拔身而走也。</span>
抗使轻兵蹑之，肇大破败，祜等皆引军还。抗遂陷西陵城，诛夷阐族及其大将吏，自此以下，所请赦者数万口。
<span class="c1">◎胡三省曰：元非同谋而胁从者，请而赦之。</span>
修治城围，东还乐乡，貌无矜色，谦冲如常，故得将士欢心。
<span class="c1">◎《晋阳秋》曰：抗与羊祜推侨、札之好。
<span class="c2">解见《孙晧传》宝鼎元年注引《吴录》。</span>
抗尝遗祜酒，祜饮之不疑。抗有疾，祜馈之药，抗亦推心服之。
<span class="c2">◎《晋书·羊祜传》：祜与陆抗相对，使命交通。抗称祜之德量，虽乐毅、诸葛孔明不能过也。抗尝病，祜馈之药，抗服之无疑心。人谏抗，抗曰：“羊祜岂酖人者！”◎《水经·江水注》：江津戍南对马头岸，昔陆抗屯此，与羊祜相对，大宏信义。◎盛弘之《荆州记》：灌羊湖西三十里有马头戍，吴大司马陆抗所屯。</span>
于时以为华元、子反复见于今。
<span class="c2">◎《公羊传·宣公十五年》：楚庄王围宋，军有七日之粮尔，尽此不胜，将去而归尔。于是使司马子反乘堙而窥宋城，宋华元亦乘堙而出见之。司马子反曰：“子之国何如？”华元曰：“易子而食之，析骸而炊之。”司马子反曰：“吾军亦有七日之粮尔。”反于庄王，庄王怒曰：“吾使子往视之，子何为告之？”司马子反曰：“以区区之宋，犹有不欺人之臣，可以楚而无之乎？是以告之也。”</span>
◎《汉晋春秋》曰：羊祜既归，增修德信，以怀吴人。
<span class="c2">◎《晋书·羊祜传》：石城以西，尽为晋有，自是前后降者不绝，乃增修德信，以怀柔初附，慨然有吞并之心。</span>
陆抗每告其边戍曰：“彼专为德，我专为暴，是不战而自服也。各保分界，无求细益而已。”
<span class="c2">《晋书·羊祜传》作“各保分界而已，无求细利”。</span>
于是吴、晋之间，
<span class="c2">陈本 “晋”作“楚”，误。</span>
余粮栖亩而不犯，牛马逸而入境，可宣告而取也。沔上猎，吴获晋人先伤者，皆送而相还。
<span class="c2">◎《晋书·羊祜传》：每会众江、沔游猎，常止晋地。若禽兽先为吴人所伤，而为晋兵所得者，皆封还之。</span>
抗尝疾，求药于祜，祜以成合与之，曰：“此上药也，近始自作，未及服，以君疾急，故相致。”抗得而服之，诸将或谏，抗不答。孙晧闻二境交和，以诘于抗，抗曰：“夫一邑一乡，不可以无信义之人，而况大国乎？臣不如是，正足以彰其德耳，于祜无伤也。”或以祜、抗为失臣节，两讥之。
<span class="c2">◎《通鉴辑览》曰：羊祜刈谷偿绢，送还猎兽，特用是愚弄边界之人，岂真所云修德信者？甚至遗酒馈药，使命频通，不惟身犯外交，直废弃军律矣。论者率以此事為贤，故不可以不辨。</span>
◎习凿齿曰：夫理胜者天下之所保，信顺者万人之所宗，虽大猷既丧，义声久沦，狙诈驰于当涂，权略周乎急务，负力从横之人，臧获牧竖之智，未有不凭此以创功，舍兹而独立者也。是故晋文退舍，而原城请命；
<span class="c2">◎《左传·僖公二十五年》：晋侯围原，命三日之粮；原不降，命去之。谍出曰：“原将降矣。”军吏曰：“请待之。”公曰：“信，国之宝也，民所庇也。得原失信，何以庇之？所亡滋多。”退一舍而原降。</span>
穆子围鼓，训之以力；
<span class="c2">◎以上下文推之，“训”上当有“而”字。◎《左传·昭公十五年》：晋荀吴帅师伐鲜虞，围鼓，鼓人或请以城叛，穆子弗许。鼓人告食竭力尽，而后取之。克鼓而反，不戮一人。◎《春秋大事表》云：鼓在今直隶正定府晋州西，今州治，即《汉志》所云鼓聚也。</span>
冶夫献策，而费人斯归；
<span class="c2">◎《左传·昭公十三年》：叔弓围费，弗克，败焉。季平子怒，令见费人执之，以为囚俘。冶区夫曰：“非也。若见费人，寒者衣之，饥者食之，为之令主而共其乏困，费来如归，南氏亡矣。”平子从之，费人叛南氏。</span>
乐毅缓攻，而风烈长流。
<span class="c2">◎《史记 乐毅传》：乐毅留徇齐，五岁下齐七十余城，皆为郡县以属燕。</span>
观其所以服物制胜者，岂徒威力相诈而已哉！
<span class="c2">毛本“徒”作“徙”，误。</span>
自今三家鼎足四十有余年矣，吴人不能越淮、沔而进取中国，中国不能陵长江以争利者，力均而智侔，道不足以相倾也。夫残彼而利我，未若利我而无残；振武以惧物，未若德广而民怀。匹夫犹不可以力服，而况一国乎？力服犹不如以德来，而况不制乎？是以羊祜恢大同之略，思五兵之则，
<span class="c2">◎《汉书·吾丘寿王传》：臣闻古者作五兵，非以相害，以禁暴讨邪也。◎师古曰：五兵，谓矛、戟、弓、剑、戈。</span>
齐其民人，均其施泽，振义网以罗强吴，明兼爱以革暴俗，易生民之视听，驰不战乎江表。故能德音悦畅，而襁负云集，殊邻异域，义让交弘，自吴之遇敌，未有若此者也。抗见国小主暴，而晋德弥昌，人积兼己之善，而己无固本之规，百姓怀严敌之德，阖境有弃主之虑，思所以镇定民心，缉宁外内，奋其危弱，抗权上国者，莫若亲行斯道，以侔其胜。使彼德靡加吾，而此善流闻，归重邦国，弘明远风，折冲于枕席之上，校胜于帷幄之内，倾敌而不以甲兵之力，保国而不浚沟池之固，信义感于寇仇，丹怀体于先日。岂设狙诈以危贤，徇己身之私名，贪外物之重我，闇服之而不备者哉！由是论之，苟守局而保疆，一卒之所能；协数以相危，
<span class="c2">◎官本《考证》曰：协数，北宋本作“挟数”。</span>
小人之近事；积诈以防物，臧获之余虑；威胜以求安，明哲之所贱。贤人君子所以拯世垂范，舍此而取彼者，其道良弘故也。</span>

30. <span id="卷五十八·吴书十三·陆逊传第十三-陆逊-30"></span>
加拜都护。
<span class="c1">◎胡三省曰：吴官有左右都护，尽护诸将也。</span>
闻武昌左部督薛莹征下狱，抗上疏曰：“夫俊乂者，国家之良宝，社稷之贵资，庶政所以伦叙，四门所以穆清也。
<span class="c1">◎《尚书·舜典》：宾于四门，四门穆穆。◎《孔传》云：穆穆，美也。四门，四方之门。四方诸侯来朝者，舜宾迎之，皆有美德。</span>
故大司农楼玄、散骑中常侍王蕃、少府李勖，
<span class="c1">楼玄、王蕃，各见本传。李勖，见《孙晧传》建衡元年、二年。</span>
皆当世秀颖，一时显器，既蒙初宠，从容列位，而并旋受诛殛，或圮族替祀，
<span class="c1">◎《尚书·尧典》：方命圮族。◎《孔传》云：圮，毁也。族，类也。</span>
或投弃荒裔。盖《周礼》有赦贤之辟，《春秋》有宥善之义。《书》曰： ‘与其杀不辜，宁失不经。’而蕃等罪名未定，大辟以加，心经忠义，身被极刑，岂不痛哉！且已死之刑，固无所识，至乃焚烁流漂，弃之水滨，惧非先王之正典，或甫侯之所戒也。
<span class="c1">◎《尚书》有《吕刑篇》。◎《孔传》云：后为甫侯，故或称《甫刑》。</span>
是以百姓哀耸，士民同慼。蕃、勖永已，悔亦靡及，诚望陛下赦召玄出，而顷闻薛莹卒见逮录。莹父综纳言先帝，傅弼文皇，
<span class="c1">孙晧追谥父和曰文皇帝。和为太子，薛综为少傅。</span>
及莹承基，内厉名行，今之所坐，罪在可宥。臣惧有司未详其事，如复诛戮，益失民望，乞垂天恩，原赦莹罪，哀矜庶狱，清澄刑网，则天下幸甚！”

31. <span id="卷五十八·吴书十三·陆逊传第十三-陆逊-31"></span>
时师旅仍动，百姓疲弊，抗上疏曰：“臣闻《易》贵随时，
<span class="c1">◎《易·随卦》：随，大亨贞，无咎，而天下随时，随时之义大矣哉。</span>
《传》美观衅，
<span class="c1">◎《左传·宣公十二年》：随武子曰：“会闻用师，观衅而动。”</span>
故有夏多罪而殷汤用师，纣作淫虐而周武授钺。
<span class="c1">◎胡三省曰：汤数夏之罪曰：“有夏多罪，天命殛之。”武王数纣之罪曰：“淫酗肆虐，秽德彰闻，戎商必克。”</span>
苟无其时，玉台有忧伤之虑，
<span class="c1">◎《新序》：桀作瑶台，罢民力，殚民才。</span>
孟津有反旆之军。
<span class="c1">◎《史记·周本纪》：是时诸侯不期而会盟者八百诸侯，诸侯皆曰：“纣可伐矣。”武王曰：“女未知天命，未可也。”乃还师。</span>
今不务富国强兵，力农畜谷，使文武之才效展其用，百揆之署无旷厥职，明黜陟以厉庶尹，审刑赏以示劝沮，
<span class="c1">各本“赏”作“罚”，宋本作“赏”。</span>
训诸司以德，
<span class="c1">◎胡三省曰：诸司，谓百执事之人有司存者。</span>
而抚百姓以仁，然后顺天乘运，席卷宇内，而听诸将徇名，穷兵黩武，动费万计，士卒彫瘁，寇不为衰，而我已大病矣！今争帝王之资，而昧十百之利，此人臣之奸便，非国家之良策也。昔齐鲁三战，鲁人再剋
<span class="c1">宋本“剋”作“克”，下“克”字同。</span>
而亡不旋踵。何则？大小之势异也。
<span class="c1">◎胡三省曰：祖张仪说齐湣王之言，而略变其文。</span>
况今师所剋获，不补所丧哉？且阻兵无众，古之明鉴，诚宜蹔息进取小规，以畜士民之力，观衅伺隙，庶无悔吝。”

32. <span id="卷五十八·吴书十三·陆逊传第十三-陆逊-32"></span>
二年春，就拜大司马、荆州牧。三年夏，疾病，
<span class="c1">◎胡三省曰：疾有加而无瘳曰病。</span>
上疏曰：“西陵、建平，国之蕃表，
<span class="c1">◎胡三省曰：蕃，篱也。表，外也。谓二郡为蕃篱于外也。</span>
既处下流，
<span class="c1">《通鉴》作“上流”。</span>
受敌二境。
<span class="c1">◎胡三省曰：谓二郡之境，西距巴、夔，北接魏兴、上庸，二面皆受敌也。处，昌吕翻。</span>
若敌泛舟顺流，舳舻千里，星奔电迈，俄然行至，非可恃援他部以救倒县也。此乃社稷安危之机，非徒封疆侵陵小害也。臣父逊昔在西垂陈言，以为西陵国之西门，虽云易守，亦复易失。若有不守，非但失一郡，则荆州非吴有也。如其有虞，当倾国争之。臣往在西陵，得涉逊迹，前乞精兵三万，而至者循常，
<span class="c1">◎《通鉴》作“主者”。◎胡注：主者，谓居本兵之职者也。</span>
未肯差赴。自步阐以后，益更损耗。今臣所统千里，受敌四处，外御强对，
<span class="c1">◎胡三省曰：强对，犹言强敌也。</span>
内怀百蛮，而上下见兵财有数万，羸弊日久，难以待变。臣愚以为诸王幼冲，未统国事，可且立傅相，辅导贤姿，无用兵马，以妨要务。
<span class="c1">◎胡三省曰：谓十一王各给三千兵也。</span>
又黄门竖宦，
<span class="c1">宋本 “竖宦”作“竖官”，《通鉴》作“宦官”。</span>
开立占募，兵民怨役，
<span class="c1">《通鉴》“怨”作“避”。</span>
逋逃入占。乞特诏简阅，一切料出，以补疆埸受敌常处，使臣所部足满八万，省息众务，信其赏罚，虽韩、白复生，
<span class="c1">韩信、白起也。</span>
无所展巧。若兵不增，此制不改，而欲克谐大事，此臣之所深慼也。若臣死之后，乞以西方为属。
<span class="c1">◎胡三省曰：陆抗固知吴之将亡，特就职分上言之耳。</span>
愿陛下思览臣言，则臣死且不朽。”

33. <span id="卷五十八·吴书十三·陆逊传第十三-陆逊-33"></span>
秋，遂卒。
<span class="c1">◎《艺文类聚·四十七》载陆机作《吴大司马陆抗诔》云：我公承轨，高风肃迈，明德继体，征旨弈世，昭德伊何，克俊克仁，德周能事，体合机神，礼交徒候，敬睦白屋，踧踖曲躬，吐食挥沐，爰及鳏寡，赈此惸独，孚厥惠心，脱骖分禄，乃命我公，诞作元辅，位表百辟，名茂群后，因是荆人，造我宁宇，备物典策，玉冠及斧，龙旂飞藻，灵鼓树羽，质文殊涂，百异行彻，人玩其华，鲜识其实，于穆我公，因心则哲，经纶至道，终始自结，德与行满，英与言溢。</span>
子晏嗣。晏及弟景、玄、机、云分领抗兵。
<span class="c1">◎《通鉴辑览》曰：善属文而无临敌才，乃命分将父兵，国之不恤，又岂所以恤抗呼？代斫伤手，莫甚于此。</span>
晏为裨将军、夷道监。
<span class="c1">宜都郡治夷道。</span>
天纪四年，晋军伐吴，龙骧将军王濬顺流东下，所至辄克，终如抗虑。
<span class="c1">详见《孙晧传》。</span>
景字士仁，以尚公主拜骑都尉，封毗陵侯，
<span class="c1">毗陵，见《诸葛瑾传》。</span>
既领抗兵，拜偏将军、中夏督，
<span class="c1">◎《水经·江水篇》：江水又东至华容县西，夏水出焉。◎郦注云：江水左迤为中夏水，右则中郎浦出焉。◎又云：江水又迳南平郡孱陵县之乐乡城北，吴陆抗所筑。后王濬攻之，获吴水军督陆景于此渚也。◎《晋书·武纪》：王濬克夷道、乐乡城，杀夷道监陆晏，水军都督陆景。◎盖中夏为水军驻屯之所，故又称水军督也。</span>
澡身好学，著书数十篇也。
<span class="c1">◎《隋书·经籍志》：梁有《典语》十卷，《典语别》二卷，并吴中夏督陆景撰，亡。◎《唐经籍志》：《典训》十卷，陆景撰。◎《艺文志》：陆景《典训》十卷。◎《史通·自叙篇》：夫开国承家，立身立事，一文一武，或出或处，虽贤愚壤隔，善恶区分，苟时无品藻，则理难铨综。故陆景《典语》生焉。◎严可均辑本序曰：陆景有《典语》十卷，《典语别》二卷。《旧唐志》有《典语》，无《典语别》。《新唐志》作 “《典训》”，皆十卷。其书宋不著录，而民间仅或流传。三年前闻绍兴王君理堂游幕山左，携有宋写残本二卷。余未获见之，仅从《群书治要》写出七篇，益以各书所载为一卷，凡十七条。◎马国翰辑本序曰：徐坚《初学记》卷九引陆景《典语》，《太平御览》卷七十八作“陆景《典略》”，又欧阳询《艺文类聚》卷二十三引吴陆景《诫盈》，疑是《典语》中之一篇，合辑为卷，凡十一条。◎姚振宗曰：宋本《意林》有陆景《典语》二条，严、马二家皆未采。又马氏诸辑本皆不及《群书治要》，故此所辑止十一条。◎黄以周曰：是书耿耿于任贤恤民，语皆切至。◎朱邦衡曰：“澡身”以下十字，疑为裴注。◎《隋志》：梁又有陆景《集》一卷，亡。</span>
<span class="c1">◎《文士传》曰：陆景母张承女，诸葛恪外甥。
<span class="c2">张承妻为诸葛瑾女，见《张昭传》。</span>
恪诛，景母坐见黜。景少为祖母所育养，及祖母亡，景为之心丧三年。</span>
二月壬戌，晏为王濬别军所杀。癸亥，景亦遇害，
<span class="c1">◎本传晏、景壬戌、癸亥两日先后死，《晋书·武纪》均系于壬戌日。◎《王濬传》：壬戌，克荆门、夷道二城，获监军陆晏；乙丑，克乐乡，获水军督陆景。◎盖当时兵乱，记载各殊，故时日互有歧异也。晏、景遇害事又见《虞翻传》注引《会稽典录》。</span>
时年三十一。景妻，孙晧適妹，与景俱张承外孙也。
<span class="c1">◎《张昭传》：张承生女，孙权为子和纳之。◎孙和张夫人，见《妃嫔传》，又见《孙和传》。孙和、陆抗皆张承之婿，故孙晧、陆景皆为张承外孙也。</span>
<span class="c1">◎景弟机，字士衡，云字士龙。
<span class="c2">机、云事见《孙皓传》末注引陆机《辨亡论》，又见《宗室传·孙贲传》注引《孙惠别传》。</span>
◎《机云别传》曰：
<span class="c2">◎沈家本曰：《机云别传》，隋、唐志未著录。</span>
晋太康末，俱入洛，
<span class="c2">◎《晋书·陆机传》：机父抗卒，领父兵为牙门将，年二十而吴灭，退居旧里，闭门勤学，积有十年。◎弼按：吴亡于晋太康元年，机、云至太康末入洛，適十年也。</span>
造司空张华，华一见而奇之，曰：“伐吴之役，利在获二儁。”遂为之延誉，荐之诸公。
<span class="c2">◎《晋书·陆机传》：造太常张华，华素重其名，如旧相识。◎《文选·文赋》注引臧荣绪《晋书》曰：机誉流京华，声溢四表，被征为太子洗马，与弟云俱入洛。司空张华素重其名，相见如旧识，以文呈华，天才绮练，当时独绝，新声妙句，系踪张、蔡，机妙解情理，识文体，故作《文赋》。</span>
太傅杨骏辟机为祭酒，转太子洗马、尚书著作郎。云为吴王郎中令，出宰浚仪，
<span class="c2">浚仪，见《魏志·陈思王植传》。</span>
甚有惠政，吏民怀之，生为立祠。
<span class="c2">◎《晋书·陆云传》：云出补浚仪令，县居都会之要，名为难理。云到官肃然，下不能欺，市无二价。人有见杀者，主名不立，云录其妻而无所问。十许日遣出，密令人随后，谓曰：“其去不出十里，当有男子候之与语，便缚来。”既而果然，问之具服。云与此妻通，共杀其夫。闻妻得出，欲与语，惮近县，故远相候。于是一县称其神明。郡守害其能，屡谴责之，云乃去官。百姓追思之，图画形象，配食县社。◎《寰宇记》云：陆云祠在浚仪县东北三里。</span>
后并历显位。
<span class="c2">◎《晋书·陆机传》：吴王晏出镇淮南，以机为郎中令。赵王伦辅政，引为相国参军，豫诛贾谧功，赐爵关中侯。伦将篡位，以为中书郎，伦之诛也，齐王冏以机职在中书，九锡文及禅诏疑机与焉，遂收机等九人付廷尉，赖成都王颖、吴王晏并救理之，得减死徙边，遇赦而止。时中国多难，顾荣、戴若思等咸劝机还吴，机负其才望，而志匡世难，故不从。时成都王颖推功不居，劳谦下士，机既感全济之恩，遂委身焉。</span>
机天才绮练，文藻之美，独冠于时。云亦善属文，清新不及机，而口辩持论过之。于时朝廷多故，机、云并自结于成都王颖。颖用机为平原相，云清河内史。
<span class="c2">◎钱大昕曰：晋时郡置太守，王国则置内史，行太守事，然名称率相乱。如陆云称清河内史，亦称太守。〖陆氏《异林》。〗</span>
寻转云右司马，甚见委仗。无几而与长沙王构隙，遂举兵攻洛，以机行后将军，督王椊、
<span class="c2">宋本“椊”作“粹”，《晋书》同，此本误。</span>
牵秀等诸军二十万，士龙著《南征赋》以美其事。
<span class="c2">◎陆云《南征赋序》云：太安二年秋八月，奸臣羊玄之、皇甫商敢行称乱，凌逼乘舆，天子蒙尘于外。自秋徂冬，大将军敷命群后，同恤社稷，乃身统三军，以谋国难。自义声所及，四海之内，朔漠之表，蒸徒赢粮而请奋，胡马拟塞而思征。四方之会，众以百万， 军旅之盛，威灵之著，自古已来，未之有也。粤十月，军次于朝歌，讲武治戎，以观兵于殷墟。于是美义征之举，壮师徒之盛，乃作《南征赋》，以扬匡霸之勋云尔。</span>
机吴人，羁旅单宦，顿居群士之右，多不厌服。机屡战失利，死散过半。初，宦人孟玖，颖所嬖幸，乘宠豫权，云数言其短，颖不能纳，玖又从而毁之。是役也，玖弟超亦领众配机，不奉军令。机绳之以法，超宣言曰陆机将反。及牵秀等谮机于颖，以为持两端，玖又构之于内，颖信之，遣收机，并收云及弟耽，并伏法。机兄弟既江南之秀，亦著名诸夏，并以无罪夷灭，天下痛惜之。
<span class="c2">◎机、云死事，详见《宗室传·孙贲传》注引《孙惠别传》。◎《世说新语·尤悔篇》云：陆平原河桥败，为卢志所谗。被诛，临刑叹曰：“欲闻华亭鹤唳，可复得乎？”◎刘孝标○引王隐《晋书》曰：成都王颖讨长沙王乂，使陆为都督前锋诸军事。○《机别传》曰：成都王长史卢志与机弟云趣舍不同，又黄门孟玖求为邯郸令于颖，颖教付云，云时为左司马，曰：“刑余之人，不可以君民。”玖闻此，怨云，与志谗构日至。及机于七里涧大败，玖诬机谋反所致，颖乃使牵秀斩机。先是夕梦黑幔绕车，手决不开，恶之。明旦秀兵奄至，机解戎服，箸衣韬见秀，容貌自若。遂见害，时年四十三，军士莫不流涕。是日天地雾合，大风折木，平地尺雪。○《八王故事》曰：华亭，吴由拳县郊外墅也，有清泉茂林。吴平后，陆机兄弟共游于此十余年。○《语林》曰：机为河北都督，闻警角之声，谓孙丞曰：“闻此，不如华亭鹤唳。”故临刑而有此叹。</span>
机文章为世所重，
<span class="c2">◎《晋书·陆机传》：机天才秀逸，辞藻宏丽。张华尝谓之曰：“人之为文，常恨才少，而子更患其多。”弟云尝与书曰：“君苗见兄文，辄欲烧其笔砚。”后葛洪著书，称“机文犹玄圃之积玉，无非夜光焉；五河之吐流，泉源如一焉。其弘丽妍赡，英锐飘逸，亦一代之绝乎！”其为人所推服如此。然好游权门，与贾谧亲善，以进趣获讥。所著文章凡三百余篇，并行于世。◎吴士鉴曰：○《书钞·一百四》：陆云与兄平原书云：“前集兄文为二十卷，书不工，纸不精，恨之。”○《隋志》：陆机《集》十四卷。○注云：梁有四十七卷，录一卷，亡。○《唐志》作十五卷。◎黄逢元曰：《陆机集》，《宋志》十卷，《百三家集》存二卷，又存严辑本。◎又曰：○《晋纪》四卷，陆机撰。《隋志》列《古史》，新、旧唐志作“《晋帝纪》”，列《编年》。○元案：《史通·本纪篇》云：“陆机《晋书》列纪三祖，直序其事，竟不编年；年既不编，何纪之有？”《汉学堂丛书》辑存四事，题言《晋书》。◎又曰：《洛阳记》一卷，陆机撰，见《隋志》。《水经·谷水注》、《文选·闲居赋》注、《后汉书·光武纪》注、《书钞·一百四十五》、《寰宇记·河南道》引存，《御览·一百七十九》又引作“《洛阳地记》”。◎又曰：《要览》三卷，陆机撰，见唐新、旧志，题云陆士衡撰。元陶宗仪《说郛》辑存一卷，马国翰又补辑。○元案：《玉海·五十四·艺文》载机自序云：“省直之暇，乃集《要览》之篇，上曰《连璧》，集其嘉名，取其连类；中曰《述闻》，实述余之所闻；下曰《析名》，乃搜同辨异也。</span>
云所著亦传于世。
<span class="c2">◎《晋书·陆云传》：云有二女无男，门生故吏，迎丧葬清河，修墓立碑，四时祠祭。所著文章三百四十九篇，又撰《新书》十篇，并行于世。◎吴士鉴曰：○《隋志》：陆云《集》十二卷。○《唐志》、《直（齐）〈斋〉书录解题》并十卷，《崇文总目》作八卷，盖宋时止存十卷或八卷也。◎又云：○《御览·六百二》《抱朴子外篇》〖今本佚。〗曰：《陆子》二篇，诚为快书，其辞之富者，虽覃思不可损也；其理之约者，虽鸿笔不可益也。○又曰：陆平原作《子书》未成，吾门生有在陆君军中，常在左右，说陆君临亡，曰： “穷通时也，遭遇命也，古人贵立言，以为不朽。吾所作《子书》未成，以此为恨耳。”余谓仲长统作《昌言》未竟而亡，后缪袭撰次之；桓谭《新论》未备而终，班固为其成《瑟道》。今才士何不赞成陆公《子书》？○案《隋志·道家类》陆云《陆子》十卷，即《新书》也。</span>
初，抗之克步阐也，诛及婴孩，识道者尤之曰：“后世必受其殃！”及机之诛，三族无遗，
<span class="c2">◎《世说新语》注引干宝《晋纪》曰：初，陆抗诛步阐，百口皆尽，有识尤之。及机、云见害，三族无遗。◎何焯曰：步氏夷灭，出于国典，本传云“自将吏以下，所请赦者，数万口”，如《别传》所言，又当以此责福报乎？但三世为将，由来所忌，且机、云本当与吴存亡，国亡之后，不思野哭自屏，而弹冠敌国，自结强藩，终致斯咎，为可嗟惜耳。◎姜宸英曰：关羽擒于禁，据荆州，威震邻邦，曹操胆落，此汉室将兴之一机也。陆逊首创难端，致使刘氏君臣狼狈受毙，而操因得坐收渔人之利，成其篡谋，逊之罪也。机、云之死，三族受殃，天道岂不好还哉！◎弼按：何说通，姜说迂。</span>
孙惠与朱诞书曰：“马援择君，
<span class="c2">◎范《书·马援传》：建武四年，隗嚣使援奉书洛阳。援至，引见于宣德殿。世祖笑迎谓援曰：“卿遨遊二帝间，今见卿，使人大惭。”援顿首辞谢，因曰：“当今之世，非独君择臣也，臣亦择君矣。”</span>
凡人所闻，不意三陆相携暴朝，杀身伤名，可为悼叹。”
<span class="c2">《晋书·陆云传》载孙惠语，已见《孙贲传》注引《孙惠别传》。</span>
◎事亦并在《晋书》。</span>

34. <span id="卷五十八·吴书十三·陆逊传第十三-陆逊-34"></span>
评曰：刘备天下称雄，一世所惮，陆逊春秋方壮，威名未着，摧而克之，
<span class="c1">毛本“摧”作“权”，误。</span>
罔不如志。予既奇逊之谋略，又叹权之识才，所以济大事也。及逊忠诚恳至，忧国亡身，庶几社稷之臣矣。抗贞亮筹幹，咸有父风，
<span class="c1">吴本、陈本脱去“筹幹咸有父风”六字。</span>
奕世载美，具体而微，可谓克构者哉！
<span class="c1">◎各本皆脱去“者哉”二字，误，宋、元本不误。◎或曰：陆逊忠纯良实，诸葛之亚，非顾、步匹也。特为作传，史家有识。◎又曰：总逊生平，不出“意思深长”四字。◎刘咸炘曰：此评与《周鲁吕传》笔势相近，盖赤壁、夷陵二战，实孙氏之所以立国也。评中直称先主为刘备，可知寿之于旧主未深尊也。</span>
