---
weight: 20
title: 卷十九·魏书十九·任城陈萧王传第十九
---

# 卷十九·魏书十九·任城陈萧王传第十九

1. <span id="卷十九·魏书十九·任城陈萧王传第十九-1"></span>
魏书十九任城陈萧王传第十九
<span class="c1">毛本无“第”字。</span>

2. <span id="卷十九·魏书十九·任城陈萧王传第十九-2"></span>
三国志十九

3. <span id="卷十九·魏书十九·任城陈萧王传第十九-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">任城王威彰传 校录：冯虚御风</span>
<span class="c1">陈思王植传、萧怀王熊传 校录：壮壮的越兮</span>
<span class="c1">复校：擎骥</span>

## 任城威王彰

1. <span id="卷十九·魏书十九·任城陈萧王传第十九-任城威王彰-1"></span>
任城威王彰，字子文。
<span class="c1">◎子文，卞皇后生，文帝同母弟。◎《吴志·孙策传》：时袁绍方强，而策并江夏，曹公力未能逞，且欲抚之，乃以弟女配策小弟匡，又为子彰取贲女。</span>
少善射御，膂力过人，手格猛兽，不避险阻。数从征伐，志意慷慨。太祖尝抑之曰：“汝不念读书慕圣道，而好乘汗马击剑，此一夫之用，
<span class="c1">◎《史记·项羽本纪》：籍曰：“剑一人敌，不足学。”</span>
何足贵也！”课彰读《诗》、《书》，彰谓左右曰：“丈夫一为卫、霍，
<span class="c1">卫青、霍去病也。</span>
将十万骑驰沙漠，驱戎狄，立功建号耳，何能作博士邪？”太祖尝问诸子所好，使各言其志。彰曰：“好为将。”太祖曰：“为将奈何？”对曰：“被坚执锐，临难不顾，为士卒先；赏必行，罚必信。”太祖大笑。建安二十一年，封鄢陵侯。
<span class="c1">◎《汉书》“鄢”作“傿”。◎师古曰：音偃。◎鄢陵县属颍川郡，春秋时郑伯克段于鄢，又晋败楚于鄢陵，即此地。◎《一统志》：鄢陵故城，今河南开封府鄢陵县西北。</span>

2. <span id="卷十九·魏书十九·任城陈萧王传第十九-任城威王彰-2"></span>
二十三年，代郡乌丸反，
<span class="c1">◎代郡治高柳，今山西大同府阳高县西北，见《武纪》建安十二年。◎《通鉴》：代郡、上谷乌桓无臣氐等反。</span>
以彰为北中郎将，
<span class="c1">◎洪饴孙曰：北中郎将，一人，比二千石，第四品。建安二十三年始置。◎弼按：○《续百官志》刘昭注：汉末又有四中郎将，皆率师征伐，不知何时置。董卓为东中郎将，卢植为北中郎将。○是建安以前有北中郎将也。○又按《宋书·百官志》：北中郎将，汉末建安中以鄢陵侯曹彰居之，凡四中郎将。何承天云：“并后汉置。”</span>
行骁骑将军。
<span class="c1">◎骁骑将军，见《明纪》青龙元年。◎胡三省曰：骁骑将军，始于汉武帝以命李广。◎洪饴孙曰：骁骑将军，一人，第四品，魏置为中军。</span>
临发，太祖戒彰曰：“居家为父子，受事为君臣，动以王法从事，尔其戒之！”
<span class="c1">史言魏武执法之严。</span>
彰北征，入涿郡界，
<span class="c1">涿郡治涿，今顺天府涿州治，见《齐王纪》嘉平五年。</span>
叛胡数千骑卒至。时兵马未集，唯有步卒千人，骑数百匹。用田豫计，
<span class="c1">◎《田豫传》：鄢陵侯彰征代郡，以豫为相。军次易北，虏伏骑击之，军人扰乱，莫知所为。豫因地形，回车结圜阵，弓弩持满于内，疑兵塞其隙。胡不能进，大破之。</span>
固守要隙，
<span class="c1">何焯校改 “隙”作“隟”。</span>
虏乃退散。彰追之，身自搏战，射胡骑，应弦而倒者前后相属。战过半日，彰铠中数箭，意气益厉，乘胜逐北，至于桑乾，
<span class="c1">◎臣松之案：桑乾县属代郡，今北虏居之，号为索干之都。
<span class="c2">◎《郡国志》：幽州代郡桑乾。◎《水经》：漯水东北过代郡桑乾县南。《魏土地记》云：“代城北九十里有桑乾城。”◎《方舆纪要》卷四十四：桑乾城，在大同府东百五十里。汉县，为代郡治，后废。黄初二年，徙郡陉南，其县亦废也。◎《一统志》：桑乾故城，在今直隶宜化府蔚州东北。桑乾河自山西天镇县流入，东迳西宁县南，蔚州北，又东迳宜化县南界，又东迳保安州南，与洋河会，又东南入顺天府宛平县界。即古漯水也。</span>
</span>
去代二百余里。长史诸将皆以为新涉远，士马疲顿，又受节度，不得过代，不可深进，违令轻敌。彰曰：“率师而行，
<span class="c1">◎官本《考证》云：《御览》作“率师专行”。</span>
唯利所在，何节度乎？胡走未远，追之必破。从令纵敌，非良将也。”遂上马，令军中：“后出者斩。”二日一夜，
<span class="c1">宋本作“一日一夜”。</span>
与虏相及，击，大破之，斩首获生以千数。彰乃倍常科大赐将士，将士无不悦喜。时鲜卑大人轲比能
<span class="c1">◎本志《鲜卑传》：轲比能本小种鲜卑，以勇健，断法平端，不贪财物，众推以为大人。</span>
将数万骑观望强弱，见彰力战，所向皆破，乃请服。北方悉平。时太祖在长安，召彰诣行在所。彰自代过邺，太子谓彰曰：“卿新有功，今西见上，
<span class="c1">操时为魏王，不得称“行在所”，亦不得称“上”。此与《许褚传》之“征南，宗室重臣”同一失检。</span>
宜勿自伐，应对常若不足者。”彰到，如太子言，归功诸将。太祖喜，持彰须曰：“黄须儿竟大奇也！”
<span class="c1">◎《魏略》曰：太祖在汉中，而刘备栖于山头，
<span class="c2">◎《华阳国志》曰：汉中沔阳县有定军山，北临沔水，先主作营于此。</span>
使刘封下挑战。
<span class="c2">◎林国赞曰：按《武纪》、张邰、先主传，乃先主保险不战，操引还。言“挑战”者误。</span>
太祖骂曰：“卖履舍儿，长使假子拒汝公乎！
<span class="c2">◎《蜀志·先主传》：先主少孤，与母贩履织席为业。◎《刘封传》：本罗侯寇氏之子，长沙刘氏之甥。先主养封为子。</span>
待呼我黄须来，令击之。”
<span class="c2">《通鉴》补作 “待我呼黄须来，假子为泥矣”。</span>
乃召彰。彰晨夜进道，西到长安而太祖已还，从汉中而归。彰须黄，故以呼之。</span>

3. <span id="卷十九·魏书十九·任城陈萧王传第十九-任城威王彰-3"></span>
太祖东还，以彰行越骑将军，
<span class="c1">《续百官志》有越骑校尉，而无越骑将军。</span>
留长安。太祖至洛阳，得疾，驿召彰，未至，太祖崩。
<span class="c1">◎《贾逵传》：太祖崩洛阳，逵典丧事。时鄢陵侯彰从长安来赴，问逵先王玺绶所在。逵正色曰：“太子在邺，国有储副。先王玺绶，非君侯所宜问也。”◎《陈矫传》：矫曰：“王薨于外，爱子在侧，彼此生变，社稷危矣。”◎胡三省曰：爱子，谓鄢陵侯彰也。</span>
<span class="c1">◎《魏略》曰：彰至，谓临菑侯植曰：“先王召我者，欲立汝也。”植曰：“不可。不见袁氏兄弟乎！”
<span class="c2">◎《御览》二百四十一引魏武令曰：告子文，汝等悉为侯，而子桓独不封，止为五官中郎特。此是太子可知矣。◎弼按：据此令，则《魏略》之言不足信。◎林国赞曰：操于植始怜终弃，迄无稍悔。且操未卒前一年，遣植救樊城围，植因丕逼醉失指，操方盛怒，寻衔杨修党植，又杀修。临殁召彰，度亦计与彰决，焉得复有欲立植事？彰为丕毒杀，植亦几不免。《魏略》欲甚彰、植罪，辄巧为诬构，见其非所宜言耳。</span>
</span>
文帝即王位，彰与诸侯就国。
<span class="c1">◎《魏略》曰：太子嗣立，既葬，遣彰之国。始彰自以先王见任有功，冀因此遂见授用，而闻当随例，意甚不悦，不待遣而去。时以鄢陵脊薄，使治中牟。及帝受禅，因封为中牟王。
<span class="c2">◎钱大昭曰：传以楷为中牟王，鱼豢以彰为中牟王，未知孰是。◎潘眉曰：此说误也。封中牟王者，任城王子楷，非彰也。黄初二年，彰尚为公，三年始封王。本传云“立为任城王，四年薨”，《文帝纪》曰“任城王彰薨于京都”，彰为王仅两年，而一见本传，一见帝纪，皆曰“任城王”，其未封中牟甚明。鱼豢乃云“诸侯畏彰，过中牟不敢不速”，此虚造之言，裴世期引之，谬矣。◎周寿昌说同。</span>
是后大驾幸许昌，北州诸侯上下，皆畏彰之刚严；每过中牟，不敢不速。</span>
诏曰：“先王之道，庸勋亲亲，并建母弟，开国承家，故能藩屏大宗，御侮厌难。彰前受命北伐，清定朔土，厥功茂焉。增邑五千，并前万户。”
<span class="c1">◎李安溪曰：此时未受禅，已封建母弟。</span>
黄初二年，进爵为公。三年，立为任城王。
<span class="c1">任城国治任城，今山东济宁州治。</span>
四年，朝京都，疾薨于邸，
<span class="c1">◎《文帝纪》：六月甲戌，任城王彰薨于京都。</span>
谥曰威。
<span class="c1">◎曹植《任城王诔》云：昔二虢佐文，旦、奭翼武。于休我王，魏之元辅。将崇懿迹，等号齐鲁。如何奄忽，命不是与。仁者悼没，兼彼殊类。矧我同生，能不憯悴！目想官墀，心存平素，髣髴魂神，驰情陵墓。凡夫爱命，达者狥名。王虽薨徂，功著丹青。人谁不没，贵有遗声。乃作诔曰：幼有令质，光耀珪璋。孝殊闵氏，义达参商。温温其恭，爰柔克刚。心存建业，王室是匡。矫矫无戎，雷动雨徂。横行燕代，威慴北胡。奔虏无窜，还战高柳。王率壮士，常为军首。宜究长年，永保皇家，如何奄忽，景命不遐！同盟饮泪，百僚咨嗟。</span>
<span class="c1">◎《魏氏春秋》曰：初，彰问玺绶，将有异志，故来朝不即得见。彰忿怒暴薨。
<span class="c2">◎《世说·悔尤篇》云：魏文帝忌弟任城王骁壮，因在卞太后阁共围棋，并啖枣。文帝以毒置诸枣蒂中，臣选可食者而进。王弗悟，遂杂进之。既中毒，太后索水救之。帝敕左右毁瓶罐。太后徒跣趋井，无以汲。须臾遂卒。复欲害东阿，太后曰： “汝已杀我任城，不得复杀我东阿。”◎又互见《卞后传》注。◎康发祥曰：○黄须儿力猛志大，非无觊觎之心者。史称其来朝京师，疾薨于邸，得疾之由，或未可闻也。《世说》啖枣中毒所由来乎？○又王嘉《拾遗记》：魏任城王彰薨，及丧出，空中闻数百人泣声。送者皆言：“昔乱军相杀，伤者皆无棺槨，王掩其朽骨，死者欢于地下，精灵如感王之德也。”</span>
</span>
至葬，赐銮辂、龙旂，虎贲百人，如汉东平王故事。
<span class="c1">◎范《书·东平王苍传》云：苍薨，及丧，诏有司加赐鸾辂、乘马、龙旂、虎贲百人。</span>
子楷嗣，徙封中牟。
<span class="c1">河南尹中牟，今河南开封府中牟县东，见《武纪》卷首。</span>
五年，改封任城县。太和六年，复改封任城国，
<span class="c1">◎《彭城王据传》：黄初五年，改封诸王皆为县王。太和六年，改封诸王皆以郡为国。</span>
食五县二千五百户。
<span class="c1">◎《郡国志》：任城国统三县。◎此食五县，青龙三年削县二，仍为三县，余二县无考。</span>
青龙三年，楷坐私遣官属诣中尚方作禁物，削县二，千户。
<span class="c1">局本作“削县二，户千”。以“削县二”为句，“户千”为句，亦可通。《楚王彪传》“诏削县三，户千五百”，亦此例也。</span>
正始七年，徙封济南，三千户。正元、景元初，连增邑，凡四千四百户。
<span class="c1">楷子悌嗣元城哀王礼后，温嗣邯郸怀王邕后。</span>
<span class="c1">楷，泰始初为崇化少府，见《百官名》。
<span class="c2">◎《晋书·职官志》：太后三卿，卫尉、少府、太仆，皆随太后宫为官号。</span>
</span>

## 陈思王植

1. <span id="卷十九·魏书十九·任城陈萧王传第十九-陈思王植-1"></span>
陈思王植字子建。年十岁余，
<span class="c1">◎按：下文魏武视曹植文，疑其倩作，悉将诸子登台，使各为赋，语气连缀，似为一时事。《武纪》“建安十五年，作铜雀台”，时植年十九岁，登台作赋，在建安十七年，见魏文帝《登台赋序》，植已二十一岁矣，本传“年十岁余”，似应作“年十余岁”，若解作十岁余已能诵读诗论及辞赋数十万言为一事，善属文登台作赋又为一时，事亦可通。</span>
诵读《诗》、《论》及辞赋数十万言，善属文。太祖尝视其文，谓植曰： “汝倩人邪？”植跪曰：“言出为论，下笔成章，顾当面试，奈何倩人？”时邺铜爵台新成，
<span class="c1">◎铜爵台，见《武纪》建安十五年。◎《一统志》：邺县故城，今河南彰德府临漳县西。</span>
太祖悉将诸子登台，使各为赋。植援笔立成，可观，太祖甚异之。
<span class="c1">◎阴澹《魏纪》
<span class="c2">◎《隋书·经籍志·古史类》：《魏纪》十二卷，左将军阴澹撰。◎《旧唐志》：《魏纪》十二卷，魏澹撰。◎《新唐志》：魏澹《魏记》十二卷。◎章宗源曰：○《书钞·设官部》：王隐《晋书》曰：“阴澹弱冠，州请为治中从事。”○又今《晋书·张轨传》：轨于永宁初为凉州刺史，以阴澹为股肱谋主。○《隐逸传》：索袭不应州郡之命，太守阴澹奇而造焉。○澹，晋代人，故所撰史见引于裴松之。两唐志讹作“魏澹”。《通志·艺文略》同误。然《隋志》题左将军官，《晋书》亦未详。◎沈家本曰：隋魏澹，《隋书》有传，所撰者《后魏书》，因魏收之书不善，奉敕改正之，非曹魏之书也。《曹植传》注所引《魏纪》载植《铜雀台赋》，盖阴澹叙植事之文也。◎弼按：两唐志之误，在以“阴澹”作“魏澹”，以“《魏纪》”作“《魏记》”。至隋魏澹之《后魏书》一百七卷，均列于正史，与阴澹之《魏纪》十二卷列于编年者，绝然两书，卷帙亦异，各不相蒙。章、沈二氏误为一书，宜其辞费也。◎黄逢元曰：○《十六国春秋·前涼录》云：澹，燉煌人，官至都护参军、武威太守。○《晋书·隐逸·索袭传》有燉煌太守阴澹，均与《隋志》题作左将军者不同也。◎姚振宗曰：阴氏为两州著姓，仕西凉张氏，见于史者六人。时中原沦没，江左隔绝，其为左将军、燉煌太守，皆张氏所授官也。</span>
载植赋曰：“从明后而嬉游兮，登层台以娱情。
<span class="c2">◎潘眉曰：○《邺中记》：铜爵台因城为基址，高一十丈，有屋一百二十间，周围弥覆其上。后赵石虎于铜爵台上更起五层楼阁，去地三百七十尺，周围殿屋一百二十房。正殿安御床，施蜀锦流苏斗帐，四角置金龙，头衔无色流苏及安金钮屈戌屏风床，床上细直女三十人，床下立三十人。凡此众妓，皆晏日所设。又于铜爵台穿二并，作铁梁地道以通井，号曰命子窟。于井中多置财宝饮食，以悦蕃客，曰圣井。又作铜爵子楼，巅高一丈五尺，舒翼若飞。○按：周围一百二十房系魏太祖旧制，观此，亦可想见魏时繁华声伎矣。</span>
见太府之广开兮，观圣德之所营。建高门之嵯峨兮，
<span class="c2">◎潘眉曰：○《邺中记》：邺宫南面三门，西凤阳门，高二十五丈，上六层，反宇向阳，下开二门。未到邺城七八里，遥望此门。○《水经注》：凤阳门三台洞开，高三十五丈。</span>
浮双阙乎太清。立中天之华观兮，连飞阁乎西城。
<span class="c2">◎潘眉曰：邺二城，东西六里，南北八里六十步者，邺之南城；东西七里，南北五里者，邺之北城。魏铜爵台在邺都北城西北隅。邺无西城，所谓 “西城”者，北城之西面也。台在北城西北隅，与城之西面楼阁相接，故曰“连飞阁乎西城”。◎又按：○郦道元云：邺之北城，百步一楼。○又云：层甍反宇，飞檐拂云，图以丹青，色以轻素。○当亦魏创其制，而石虎增饰华侈耳。</span>
临漳水之长流兮，
<span class="c2">◎潘眉曰：○《水经注》：魏武引漳流自邺城西，东入铜爵台下，伏流入城东注，谓之长明沟也。</span>
望园果之滋荣。仰春风之和穆兮，听百鸟之悲鸣。天云垣其既立兮，家愿得而获逞。
<span class="c2">◎梁章钜曰：《子建集》 “逞”作“呈”，与上下是也。此“逞”字恐误。◎沈家本曰：古韵不分平仄，“逞”字不误。论文义，“逞”字为长。</span>
扬仁化于宇内兮，尽肃恭于上京。惟桓文之为盛兮，岂足方乎圣明！休矣美矣！惠泽远扬。翼佐我皇家兮，宁彼四方。同天地之规量兮，齐日月之晖光。永贵尊而无极兮，等年寿于东王”云云。
<span class="c2">◎《艺文类聚·六十二》、《初学记·二十四》均引此赋。◎宋本《曹子建集》载此赋字句多异，录之于下，赋云：从明后之嬉游，聊登台以娱情。见天府之广开，观圣德之所营。建高殿之嵯峨，浮双阙乎太清。立冲天之华观，连飞阁乎西城。临漳川之长流，望众果之滋荣。仰春风之和穆，听百鸟之悲鸣。天功怛其既立，家愿得而获呈。杨仁化于宇内，尽肃恭于上京。虽桓文之为盛，岂足方乎圣明！休矣美矣！惠泽远扬。翼佐皇家，宁彼四方。同天地之矩量，齐日月之晖光。</span>
太祖深异之。
<span class="c2">◎《艺文类聚·六十二》引魏文帝《登台赋》云：建安十七年春■游西园，登铜爵台，命余兄弟并作，其词曰：登高台以骋望，好零雀之丽娴。飞阁崛其特起，层楼俨以承天。步逍遥以容与，聊游目于西山。溪谷纡以交错，草木郁其相连。风飘飘而吹衣，鸟飞鸣而过前。申踌躇以周览，临城隅之通川。</span>
</span>
性简易，不治威仪。舆马服饰，不尚华丽。每进见难问，应声而对，特见宠爱。建安十六年，封平原侯。
<span class="c1">◎平原郡治平原，见于《武纪》初平三年。平原侯食邑五千户，见于《武纪》建安十六年注引《魏书》。邢颙为平原侯家丞，刘桢为庶子，见《邢颙传》。◎宋本《曹子建集·离思赋》云：建安十六，大军西讨马超，太子留监国，植时从焉。意有忆恋，遂作《离思赋》之。在肇秋之嘉月，将曜师而西旗，余抱疾以宾从，扶衡轸而不怡。虑征期之方至，伤无阶以告辞。念兹君之光惠，庶没命而不疑。欲力毕于旌麾，将何心而远之！愿我君之自爱，为皇朝而宝己。水重深而鱼悦，林修茂而鸟喜。◎弼按：○《武纪》：建安十六年，天子命公世子丕为五官中郎将。二十二年，以五官中郎将丕为魏太子。○《文纪》亦云：二十二年，立为魏太子。○此赋序云“建安十六年，太子留监国”，当作“世子”方合，或为后人误改也。◎《方舆纪要》卷四十九：愁思冈在彰德府城西南二十里，曹植常悲吟于此，故名。</span>
十九年，徙封临菑侯。
<span class="c1">齐国治临菑，见《武纪》建安四年。</span>
太祖征孙权，使植留守邺，
<span class="c1">◎《艺文类聚·五十九》、《御览·三百三十六》载植《东征赋》云：建安十九年，王师东征吴寇，余典禁兵卫宫省。然神武一举，东夷必克。想见振旅之盛，故作赋一篇。登城隅之飞观兮，望六师之所营。幡旗转而心思兮，舟揖动而伤情。顾身微而任显兮，愧责重而命轻。嗟我愁其何为兮，心遥思而县旌。师旅凭皇穹之灵佑兮，亮元勋之必举。挥朱旗以东指兮，横大江而莫御。循戈橹于清流，汜云梯而容与。禽元帅于中舟，振灵威于东野。</span>
戒之曰：“吾昔为顿丘令，
<span class="c1">顿丘，见《武纪》卷首。</span>
年二十三。思此时所行，无悔于今。今汝年亦二十三矣，可不勉与！”植既以才见异，而丁仪、丁廙、杨修等为之羽翼。
<span class="c1">◎王鸣盛曰：○《晋书·陈寿传》云：丁仪、丁廙有名于魏，寿向其子索要千斛米，不与，竟不为立佳传，议者以此少之。○《晋书》好引杂说，故多芜秽。索米一说，周柳虬、唐刘允济、刘知几皆信之。近朱氏彝尊、杭氏世骏辨其诬，谓寿于魏文士惟王粲、卫觊五人立传，粲取其兴造制度，觊取其多识典故，若徐幹、陈琳、阮瑀、应玚、刘桢仅于《粲传》附书，今《粲传》附书云“沛国丁仪、丁廙、弘农杨修、河内荀纬等，亦有文采”，又于《刘虞传》附见云“与丁仪共论刑礼”，如此亦足，何当更立专传乎！且寿岂特不为立传而已，于《陈思王传》云“植既以才见异，而丁仪、丁廙、杨修等为之羽翼”，于《卫臻传》云“太祖久不立太子，方奇贵临菑侯，丁仪等为之羽翼”，是夺嫡之罪，仪、廙为大。又毛玠、徐奕、何夔、桓階之流，皆鲠臣硕辅，仪等交构其恶，疏斥之。然则二人盖巧佞之尤，安得立佳传？然此犹陈寿一人之言也。王沈撰《魏书》一则曰“奸以事君”，一则曰“果以凶伪败”。鱼豢撰《魏略》称文帝欲仪自裁，仪等向夏侯尚叩头求哀。张骘撰《文士传》称廙盛誉临菑侯，欲以劝动太祖。则知寿所书仪、廙事皆实，而寿之用心实为忠厚。毛玠，仪所谗也，玠出见黔面，其妻子没为官奴婢者，曰“使天不下雨者盖此也”，寿不属之仪，而第曰“后有白毛玠者”。白者为谁？非仪则廙，寿为之讳也。尚得谓因索米不得而有意抑之乎！◎潘眉曰：丁仪、丁廙官不过右刺奸掾及黄门侍郎，外无摧锋接刃之功，内无升堂庙胜之效，党于陈思王，冀摇冢嗣，启衅骨肉。事既不成，刑戮随之，斯实魏朝罪人，不得立传明矣。晋史谓索米不得，不为立传，此最无识之言。同时如徐幹、陈琳、阮瑀、应玚、刘桢、吴质、邯郸淳、繁钦、路粹、杨修皆无传，益足证晋史之诬。◎何屺瞻曰：文帝即王位，诛丁仪、丁廙并其男口，安得晋时犹有子在？觅米事诬。</span>
太祖狐疑，几为太子者数矣。
<span class="c1">◎《贾诩传》：文帝为五官中郎将，临菑侯植才名方盛，各有党羽，有夺宗之议。◎《崔琰传》：魏国初建，未有太祖，临菑侯植有才而爱，太祖狐疑，以函令密访于外。◎《毛玠传》：时太祖未定，而临菑侯植有宠。</span>
而植任性而行，不自彫励，
<span class="c1">《通鉴》作“不自雕饰”，可以明子建无夺位之谋。</span>
饮酒不节。文帝御之以术，矫情自饰，宫人左右，并为之说，故遂定为嗣。二十二年，增植邑五千，
<span class="c1">冯本“植”作“置”，误。</span>
并前万户。植尝乘车行驰道中，开司马门出。
<span class="c1">◎《史记·张释之传》：太子与梁王共车入朝，不下司马门。于是释之追止太子、梁王无得入殿门。◎如淳曰：宫卫令，诸出入殿门、公车司马门，乘轺传者皆下，不如令，罚金四两。◎胡三省曰：汉令乙，骑乘车马行驰道中，已论者没入车马改具。又宫卫令，出入司马门者皆下。是司马门犹可得而出入也。若魏制，则司马门惟车驾出乃开耳。◎赵一清曰：○《水经·糓水注》：渠水自铜驼街东迳司马门南，自此南直宣阳门，经纬通达，皆列驰道往来之禁，一同两汉。曹子建尝行御街，犯门禁，以此见薄。◎潘眉曰：宫门谓之司马门，每门立司马主之，如《百官志》南宫有南屯司马，主宫门；苍龙司马，主东门；玄武司马，主玄武门；北屯司马，主北门。北宫，则有朱雀司马，主南掖门；东明司马，主东门；朔平司马，主北门是也。</span>
太祖大怒，公车令坐死。
<span class="c1">◎公车司马令，见《管宁传》。◎李祖楙曰：公车，门名，公车所在，因以名焉。公车门，或即南阙门也。◎洪饴孙曰：○案官品无“司马”二字。○《通典》云：晋江左以来，始直云公车令耳。</span>
由是重诸侯科禁，而植宠日衰。
<span class="c1">◎《崔琰传》注引《世语》云：植妻衣绣，太祖登台见之，以违制命，还家赐死。◎胡三省曰：以违制命罪植妻，则当时盖禁衣锦绣也。◎弼按：○《武纪》建安二十五年注引《魏书》云：后宫衣不锦绣。○《卫觊传》觊上疏曰：武皇帝之时，后宫食不过一肉，衣不用锦绣，茵缛不缘饰。○盖当时之制如此。○《崔琰传》：植，琰之兄女婿也。○是植妻崔氏女也。</span>
<span class="c1">◎《魏武故事》载令曰：“始者谓子建，儿中最可定大事。”又令曰：“自临菑侯植私出，开司马门至金门，
<span class="c2">◎潘眉曰：○金门，疑即金明门。○《水经注》：邺城有七门，南曰凤阳门，中曰中阳门，次曰广阳门，东曰建春门，北曰广德门，次曰厩门，西曰金明门，一曰白门。◎弼按：○范《书·赵孝王良传》：白衣出司马门，坐削中丘县。○章怀注：王宫门有兵卫，亦为司马门。○据潘氏所云，似植所开者为邺城之司马门。然据《水经·糓水注》，则洛城之司马门也。当以郦注为是。</span>
令吾异目视此儿矣。”又令曰：“诸侯长史及帐下吏，知吾出辄将诸侯行意否？从子建私开司马门来，吾都不复信诸侯也。恐吾適出，便复私出，故摄将行。不可恒使吾尔谁为心腹也！”
<span class="c2">◎官本考证云：尔，《册府》作“以”。◎李清植曰：此文甚拗，玩其大意，盖谓恐吾它出时，诸侯中便复有私出，如子建开司马门之为者。故欲管摄而尽将之以行，既有所不可，而留之则又不可信。类如此，故曰“恒使吾以谁为心腹”，作 “以”字于义较顺。</span>
</span>
太祖既虑终始之变，以杨修颇有才策，而又袁氏之甥也，於是以罪诛修。植益内不自安。
<span class="c1">◎范《书·杨彪传》：子修为曹操所杀。操见彪问曰：“公何瘦之甚？”对曰：“愧无日磾先见之明，犹怀老牛舐犊之爱。”操为之改容。修好学，有俊才，为丞相曹操主簿。操自平汉中，欲因讨刘备而不得进，欲守之又难为功。操出教，唯曰“鸡肋”。外曹莫能晓，修曰：“夫鸡肋，食之则无所得，弃之则如可惜，公归计决矣。”乃令外白稍严，操于此回师。修之几决，多有此类。〖互见《武纪》建安二十四年注引《九州春秋》。〗修又尝出行，筹操有问外事，乃逆为答记，敕守舍儿：“若有令出，依次通之。”既而果然。如是者三，操怪其速，使廉之，知状，于此忌修。且以袁术之甥，虑为后患，遂因事杀之。修所著赋、颂、碑、赞、诗、哀辞、表、记、书凡十五篇。◎《隋书·经籍志》：后汉丞相主薄杨修《集》一卷，梁二卷，录一卷。◎严可均辑存七篇。◎张彦远《历代名书记》曰：杨修有《西京图》、《严君平象》、《吴季札象》。◎《文心雕龙·才略篇》：路粹、杨修，颇怀笔记之工。◎《世说·捷悟篇》：杨德祖为魏武主薄，时作相国门，始构榱桷。魏武自出看，使人题门作“活”字便去。杨见，即令坏之，既竟，曰：“门中活，阔字。王正嫌门大也。”人饷魏武一杯酪，魏武啖少许，盖头上题“合”字以示众，众莫能解。次至杨修，修便啖，曰： “公教人啖一口也，复何疑？”魏武尝过《曹娥碑》下，杨修从，碑背上见题作“黄绢幼妇，外孙齑臼”八字。魏武谓修曰：“解不？”答曰：“解。”魏武曰：“卿未可言，待我思之。”行三十里，魏武乃曰：“吾已得。”令修别记所知。修曰：“黄绢，色丝也，于字为‘绝’。幼妇，少女也，于字为‘妙’。外孙，女子也，于字为‘好’。齑臼，受辛也，于字为‘辞’。所谓‘绝妙好辞’也。”魏武亦记之，与修同，乃叹曰：“我才不及卿，乃觉三十里。”魏武征袁本初，治装，余有数十斛竹片，咸长数寸。众云并不堪用，正令烧除。太祖思所以用之，谓可为竹椑楯，而未显其言。驰使问主簿杨德祖，应声答之，与帝心同，众伏其辩悟。◎又刘孝标注引《文士传》：魏武为丞相，修尝白事，知必有反覆，教豫为答者数纸，以次牒之而行。敕守者曰：“向白事必教出相反覆，若按此次第连答之。”已而风吹纸次乱，守者不别，而遂错误。公怒，推问，修惭惧，然以所白甚有理，终亦是修。◎《古文苑》：操与彪书曰： “与足下同海内大义，足下不遗，以贤子见辅。比中国虽靖，方外未夷。今军征事大，百姓骚扰。吾制钟鼓之音，主簿宜守。而足下贤子恃豪父之势，每不与我同怀。即欲直绳，顾颇恨恨。谓其能改，遂转宽舒。复即宥贷，将延足下尊门大累，便令刑之。念卿父息之情，同此悼楚。”彪答书曰：“彪白。雅顾隆笃，每蒙接纳，私自光慰。小儿顽卤，谬见采录，不能期效，以报所爱。方今军征未暇，其备位匡政，当与戮力一心，而宽玩自稽，将违法制。相子之行，莫若其父，恒虑小儿，必致倾败。足下恩恕，延罪迄今。近闻问之日，心肠酷裂。凡人情谁能不尔？深惟其失，用以自释。所惠马及杂物，自非亲旧，熟能至斯？省览众赐，益以悲惧。◎《续汉书》曰：人有白修与临菑侯曹植饮醉共载从司马门出，谤讪鄢陵侯彰。太祖闻之，大怒，故遂收杀之。时年四十五。◎侯康曰：杨太尉夫人袁氏答曹公卞夫人书云 “小儿违越，分应至此，怜其始立之年，毕命埃土”，据此，则修卒时似未至四十五也。◎弼按：○《世说》云“修二十五，与丁仪兄弟欲以植为嗣”，则死时三十可信。○《寰宇记》卷三：洛阳芒山有杨修冢。</span>
<span class="c1">◎《典略》曰：杨修字德祖，太尉彪子也。谦恭才博。建安中，举孝廉，除郎中，丞相请署仓曹属主簿。
<span class="c2">◎《续百官志》：仓曹，主仓谷事。</span>
是时，军国多事，修总知外内，事皆称意。自魏太子已下，并争与交好。又是时临菑侯植以才捷爱幸，来意投修，
<span class="c2">《文选注》作“秉意”，郝经《续汉书》作“委意”。</span>
数与修书，书曰：“数日不见，思子为劳；想同之也。仆少好词赋，
<span class="c2">◎《文选》作“仆少小好为文章”。◎何焯曰：言少小者，非谓自少笃好，盖言故吾，非今吾也。是以篇末又引子云“壮夫不为”之语。</span>
迄至于今二十有五年矣。
<span class="c2">此书盖建安二十一年作。</span>
然今世作者，可略而言也。昔仲宣独步于汉南，孔璋鹰扬于河朔，伟长擅名于青土，公幹振藻于海隅，德琏发迹于大魏，
<span class="c2">◎《文选》 “大”作“此”。◎沈家本曰：是时汉祚未移，不得称“大魏”，作“此”字为是。</span>
足下高视于上京。
<span class="c2">◎李善曰：仲宣在荆州，故曰汉南。孔璋广陵人，在冀州为袁绍记室，故曰河朔。徐伟长居北海郡，《禹贡》之青州也，故曰青土。公幹东平宁阳人也，宁阳边齐，故曰海隅。德琏南顿人也，近许都，故曰北魏。修，太尉之子，故曰上京。◎李周翰曰：鹰扬，谓文体抑扬，如鹰之飞扬也。◎吕延济曰：上京，谓帝都也。◎梁章钜曰：大魏，《文选》作“此魏”。◎弼按：《文选》作“北魏”。王粲字仲宣，陈琳字孔璋，徐幹字伟长，刘桢字公幹，应玚字德琏。</span>
当此之时，人人自谓握灵蛇之珠，家家自谓抱荆山之玉也。
<span class="c2">◎官本“握”作“掘”，误。《文选》无“也”字。◎高诱曰：隋侯见大蛇伤断，以药傅而涂之。后蛇于大江中衔珠以报之。◎《韩子》曰：楚人和氏得玉璞于楚山之中。</span>
吾王于是设天网以该之，顿八纮以掩之，今尽集兹国矣。
<span class="c2">◎李善曰：○吾王，谓操也。○崔实《本论》曰：举弥天之网以罗海内之雄。○《淮南子》曰：九州之外是有八泽，八泽之外乃有八纮。</span>
然此数子，犹不能飞翰绝迹，
<span class="c2">《文选》“翰”作“轩”，六臣本作“骞”。</span>
一举千里也。以孔璋之才，不闲辞赋，而多自谓与司马长卿同风，譬画虎不成还为狗者也。前为书啁之，
<span class="c2">《文选》作“前书嘲之”。</span>
反作论盛道仆赞其文。夫钟期不失听，于今称之。吾亦不敢妄叹者，
<span class="c2">《文选》“敢”作“能”。</span>
畏后之嗤余也。世人著述，不能无病。仆常好人讥弹其文；有不善者，应时改定。昔丁敬礼尝作小文，使仆润饰之，仆自以才不能过若人，
<span class="c2">◎李善曰：若人，谓敬礼也。</span>
辞不为也。敬礼云：
<span class="c2">《文选》作“敬礼谓仆”。</span>
‘卿何所疑难乎！文之佳丽，
<span class="c2">《文选》“丽”作 “恶”。</span>
吾自得之。后世谁相知定吾文者邪？’吾常叹此达言，以为美谈。
<span class="c2">◎何焯曰：自得佳丽则受弹者之益，传之后世，但以佳丽见称，亦谁知因改定而佳丽乎？今人多误会。◎梁章钜曰：○《南史·任昉传》：王俭出自作文，命昉点正。昉因定数字。俭拊几叹曰：“后世谁知子定吾文！”○语似此本。</span>
昔尼父之文辞，与人通流；至于制《春秋》，游、夏之徒不能错一字。
<span class="c2">《文选》作“乃不能措一辞”。</span>
过此而言不病者，吾未之见也。盖有南威之容，乃可以论于淑媛；有龙渊之利，乃可以议于割断。
<span class="c2">◎《文选》“渊”作“泉”，〖六臣本作“渊”。〗 “割断”作“断割”。◎李善曰：○为刘季绪张本。○《战国策》云：晋平公得南威，三日不听朝，遂推而远之，曰：“后世必有以色亡国者。”○《尔雅》曰：美女为媛。○《战国策》苏秦说韩王曰：韩之剑戟，龙渊、太阿，陆断牛马，水击鸿雁。</span>
刘季绪才不逮于作者，
<span class="c2">刘季绪，见《刘表传》注。</span>
而好诋呵文章，
<span class="c2">《文选》“呵”作“诃”。</span>
掎摭利病。昔田巴毁五帝，罪三王，呰五伯于稷下，
<span class="c2">宋本《子建集》“呰”作“訾”。</span>
一旦而服千人，鲁连一说，使终身杜口。
<span class="c2">◎《鲁连子》曰：齐之辩者曰田巴，辩于徂丘，而议于稷下。◎《七略》曰：齐有稷城门，齐谈说之士期会于稷下者甚众。</span>
刘生之辩
<span class="c2">宋本“辨”作“辩”。</span>
未若田氏，今之仲连求之不难，
<span class="c2">◎何焯曰：盖以仲连属德祖。</span>
可无叹息乎！
<span class="c2">◎宋本《子建集》无“叹”字。◎六臣本《文选》注曰：善本无“叹”。◎又引《诗传》：息，止也。◎梁章钜曰：以无 “叹”字为是。</span>
人各有所好尚。兰茝荪蕙之芳，
<span class="c2">茝，昌待切。</span>
众人之所好，而海畔有逐臭之夫；
<span class="c2">◎李善曰：喻人评论文章，爱好不同也。</span>
《咸池》、《六英》之发，众人所乐，
<span class="c2">《文选》“英”作“茎”，“乐”上有“共”字。</span>
而墨翟有非之之论：
<span class="c2">◎吕向曰：《咸池》、《六茎》，黄帝、颛顼乐也，古今所共乐。墨子著书乃非之，鑒文好恶类于是也。</span>
岂可同哉！今往仆少小所著词赋一通
<span class="c2">◎吕向曰：一通，犹一卷也。</span>
相与。夫街谈巷说，
<span class="c2">毛本“街”作“衘”，误。</span>
必有可采，《击辕》之歌，
<span class="c2">◎吕向曰：《击辕》，野人之歌也。</span>
有应风雅，匹夫之思，未易轻弃也。辞赋小道，固未足以揄扬大义，彰示来世也。昔扬子云，先朝执戟之臣耳，
<span class="c2">◎李贤曰：杨雄奏《羽猎赋》，为郎，然郎皆执戟而持也。</span>
犹称‘壮夫不为’也；吾虽薄德，位为藩侯，犹庶几戮力上国，流惠下民，建永世之业，流金石之功，
<span class="c2">六臣本《文选》注云：流，善本作“留”。</span>
岂徒以翰墨为勋绩，辞颂为君子哉？
<span class="c2">《文选》“颂”作“赋”。</span>
若吾志不果，吾道不行，亦将采史官之实录，
<span class="c2">《子建集》“史”作“庶”。</span>
辩时俗之得失，定仁义之衷，成一家之言，虽未能藏之名山，将以传之同好，此要之白首，岂可以今日论乎！
<span class="c2">《文选》作“此要之皓首，岂今日之论乎”。</span>
其言之不怍，
<span class="c2">《子建集》“怍”作“慙”，毛本误作 “作”。</span>
恃惠子之知我也。明早相迎，书不尽怀。”
<span class="c2">《文选》下有“植白”二字。</span>
修答曰： “不侍数日，
<span class="c2">《文选》是句上有“修死罪死罪“五字。</span>
若弥年载，
<span class="c2">◎毛苌《诗传》曰：弥，终也。</span>
岂独爱顾之隆，
<span class="c2">《文选》“独”作“由”。</span>
使系仰之情深邪！损辱来命，
<span class="c2">《文选》“来”作“嘉”。</span>
蔚矣其文。
<span class="c2">◎《易》曰：君子豹变，其文蔚也。</span>
诵读反覆，虽讽《雅》、《颂》，
<span class="c2">官本“讽”作“风”。</span>
不复过也。
<span class="c2">《文选》“也”作“此”。</span>
若仲宣之擅江表，陈氏之跨冀域，徐、刘之显青、豫，应生之发魏国，斯皆然矣。至如修者，听采风声，仰德不暇，目周章于省览，何惶骇于高视哉？
<span class="c2">《文选》作“自周章于省览，何遑高视哉”。</span>
伏惟君侯，少长贵盛，体旦、发之质，有圣善之教。
<span class="c2">◎李善曰：○发，武王名也。旦，周公名也。○《毛诗》曰：母氏圣善，我无令人。</span>
远近观者，徒谓能宣昭懿德，光赞大业而已，不谓复能兼览传记，
<span class="c2">《文选》作“不复谓能”。</span>
留思文章。今乃含王超陈，度越数子；观者骇视而拭目，听者倾首而耸耳；
<span class="c2">《文选》“耸”作“竦”。</span>
非夫体通性达，受之自然，其谁能至于此乎？又尝亲见执事握牍持笔，有所造作，若成诵在心，借书于手，曾不斯须少留思虑。仲尼日月，无所踰焉。
<span class="c2">宋本“所”作“得”，《文选》同。</span>
修之仰望，殆如此矣。
<span class="c2">此子建之所以独步一时。</span>
是以对鹖而辞，作《暑赋》弥日而不献，
<span class="c2">◎李善曰：植为《鹖乌赋》，亦命修为之，而修辞让。植又作《大暑赋》，而修亦为之，终日不敢献。</span>
见西施之容，归憎其貌者也。
<span class="c2">◎《越绝书》曰：越王乃饰美女西施、郑旦，使大夫种献之于吴王。</span>
伏想执事不知其然，猥受顾赐，
<span class="c2">《文选》“赐”作“锡”。</span>
教使刊定。
<span class="c2">◎《艺文类聚·五十三》魏陈王曹植《文章序》曰：故君子之作也，俨乎若高山，勃乎若浮云，质素也如秋蓬，摛藻也如春葩。葩。汜乎洋洋，光乎       ，与《雅》、《颂》争流可也。余少而好赋，其所尚也。雅好慷慨，所著繁多，虽触类而芜秽者众，故删定别撰，为《前录》七十八篇。◎姚振宗曰：《陈思王传》注引《典略》植与杨修书曰“今往仆少小所著辞赋一通相与”，修答书云“猥受顾赐，教使刊定”云云，与此录自序所言相印合。其即此录尝以属杨修点定者。建安十九年徙封临菑之后事也。</span>
《春秋》之成，莫能损益。《吕氏》、《淮南》，字直千金；然而弟子钳口，市人拱手者，圣贤卓荦，固所以殊绝凡庸也。
<span class="c2">◎李善曰：○《史记》曰：孔子在位听讼，文辞有可与共者，弗独有也。至于为《春秋》，笔则笔，削则削，子夏之徒不能赞一辞。○桓子《新论》：秦吕不韦请迎高妙作《吕氏春秋》。汉之淮南王聘天下辨通以著篇掌。书成，皆布之都市，悬置千金，以延示众士，而莫能有变易者，乃其事约艳，体具而言微也。</span>
今之赋颂，古诗之流，不更孔公，风雅无别耳。修家子云，
<span class="c2">◎刘攽曰：案，杨氏有两族，赤泉氏从木，子云《自叙》其受氏从才，而杨修称曰“修家子云”，又似震族亦是扬氏。不知文士聊如此云，其亦实然也？今范《书》中华阴之族从木从才，未知所从。◎梁章钜曰：○六臣本有善注云：子云，雄字也，与修同姓，故云“修家”。○按沈氏作喆《寓简》云：修，宏农华阴人，而扬子云《自序》云“五世传一子”，雄无他扬于蜀，而雄又无子。盖子云为蜀之扬，非华阴之杨也。○林先生曰：唐《杨珣碑》云：“叔虞翦珪，自周封晋，伯高食采，受君邑杨。”按《雄传》，其先出周伯侨食采于晋之扬，因氏焉。《珣碑》岂沿德祖而误邪？然吴仁杰《两汉刊误补遗》所辨，则修与雄实同祖，皆氏木名之杨，雄《自序》误耳。○桂氏馥《跋汉郎中郑固碑》云：今考《沛相杨统碑》、《高杨（命）〈令〉杨著碑》、《太尉杨震碑》，皆修之先，其字亦从木也。◎王先谦曰：古从木从手之字多通。◎胡玉缙曰：○杨椿《孟邻堂文钞·扬氏家传》云：修尝与曹植书云“吾家子云”，然考雄《自序》云“杨氏出有周伯侨”，或曰周宣王子尚父封于扬，其后灭于晋，春秋时有扬孙为秦戍郑者，其苗裔也。而周惠王十七年，齐人迁阳，阳，昭王之后也。自后晋有阳处父，为太傅。或又云周景王封少子于阳，其子孙因以为姓。盖杨氏与扬氏、阳氏各为一姓，而后世之以扬为杨，且谓扬之出于阳者，皆非也。○钱大昕《潜研堂问答》云：问：“扬子云自序先世，自张衡、晋灼、颜籒诸人皆讥其疏谬。谱牒之学，虽通人犹或失之，信乎？”曰：“以愚考之，扬氏之先出自有周伯侨，初非出自羊舌。且羊舌食采之杨本从木，此文从手。其称侯者，非五等之侯，如邢侯、张侯之类耳。六卿争权之时，安知不别有扬侯畏逼而奔楚者乎？○案，杨说分晰，钱说明通，可于吴说外别备一义。李慈铭《受礼卢日记》则直以为唐以前用雄事无作“扬”者矣。</span>
老不晓事，强著一书，
<span class="c2">◎李善曰：即《法言》也。</span>
悔其少作。若此，仲山、周旦之徒，则皆有愆乎！
<span class="c2">◎《文选》作为“皆有諐邪”。◎李善注：《诗》无仲山甫作者，而吉甫美仲山甫之德，未详德祖何以言之。◎何焯曰：李注是，定是一时误使。</span>
君侯忘圣贤之显迹，述鄙宗之过言，窃以为未之思也。若乃不忘经国之大美，流千载之英声，铭功景钟，
<span class="c2">◎韦昭曰：景钟，景公钟也。</span>
书名竹帛，此自雅量素所蓄也，岂与文章相妨害哉？辄受所惠，窃备矇瞍诵歌而已。
<span class="c2">宋本作“诵歌”，《文选》作“诵咏”。</span>
敢望惠施，
<span class="c2">官本“望”作“忘”，《文选》、《册府》作“望”。</span>
以忝庄氏！
<span class="c2">◎李善曰：修言己岂敢望比惠施之德，以忝辱于庄周之相知乎？庄周，喻植也。惠施、庄周相知者也，故引之。</span>
季绪琐琐，何足以云。”
<span class="c2">◎《文选》此句下有“反答造次，不能宣备。修死罪死罪”十三字。◎吴曾《漫录》云：书尾用不宣语始此。</span>
其相往来，如此甚数。植后以骄纵见疏，
<span class="c2">◎胡三省曰：植乘车行驰道中，私开司马门出，既得罪矣。曹仁为关羽所围，操欲遣植救仁，而植醉不能受命，于是益见疏。</span>
而植故连缀修不止，修亦不敢自绝。至二十四年秋，公以修前后漏泄言教，交关诸侯，
<span class="c2">◎胡三省曰：以修豫作答教，谓之“漏泄”；与植往来，谓之“交关诸侯”。</span>
乃收杀之。修临死，谓故人曰：“我固自以死之晚也。”其意以为坐曹植也。修死后百余日而太祖薨，
<span class="c2">杨修死百余日而操死，鲍勋死二旬而丕死，此皆可为人才惜也。</span>
太子立，遂有天下。初，修以所得王髦剑奉太子，太子常服之。及即尊位，在洛阳，从容出宫，追思修之过薄也，抚其剑，驻车顾左右曰：“此杨德祖昔所说王髦剑也。髦今焉在？”及召见之，赐髦谷帛。
<span class="c2">◎林国赞曰：修党曹植，丕即位，植党杀几尽，修若在，当亦坐杀。谓杀后而犹追思其过薄，岂非谰语？</span>
◎挚虞《文章志》曰：刘季绪名修，刘表子。官至东安太守。
<span class="c2">◎《文选》注引此作 “乐安太守”。◎潘眉曰：《郡国志》无东安郡，此注载刘修为东安太守，《杜畿传》注有东安太守郭智。建安四年，太祖使臧霸入青州，破齐、北海、东安。立郡在建安以前，岁月不可得详。旧有东安县属于琅邪，后遂升县作郡。◎钱大昭曰：东安郡，吴黄武五年分三郡恶地置，治富春。七年罢。◎弼按：钱氏所引为吴地，与此无涉。◎王先谦曰：东安，前汉县，汉末置郡，三国魏末废，还属琅琊。◎《一统志》：东安故城，今山东沂州府沂水县治。</span>
著诗、赋、颂六篇。◎臣松之案：《吕氏春秋》曰：“人有臭者，其兄弟妻妾皆莫能与居，
<span class="c2">冯本“妾”作“子”。</span>
其人自苦而居海上。
<span class="c2">毛本“苦”作“若”，误。</span>
海上人有悦其臭者，昼夜随之而不能去。”此植所云“逐臭之夫”也。田巴事出《鲁连子》，亦见《皇览》，文多故不载。◎《世语》曰：修年二十五，以名公子有才能，为太祖所器，与丁仪兄弟皆欲以植为嗣。太子患之，
<span class="c2">◎嗣尚未定，不得称“太子”，当为“世子”之误。下文云“世子从之”，可证。◎胡玉缙曰：○《礼记·曲礼》：不敢与世子同名。○郑注：世，或为“太”。○桓九年《春秋经》：曹伯使世子射姑来朝。○孔《疏》：诸经称“世子及卫世叔申”，《经》作“世子”，《传》皆为“大”。然则古者“世”之与“大”字义通也。○据此，则此处“太”字似不误。</span>
以车载废簏，内朝歌长吴质与谋。修以白太祖，未及推验。太子惧，告质，质曰： “何患？明日复以簏受绢车内以惑之，修必复重白，重白必推，而无验，则彼受罪矣。”世子从之，修果白，而无人，太祖由是疑焉。修与贾逵、王淩并为主簿，而为植所友。每当就植，虑事有阙，
<span class="c2">冯本、官本“阙”作“关”。</span>
忖度太祖意，豫作答教十余条，敕门下，教出以次答。教裁出，答已入，太祖怪其捷，推问始泄。太祖遣太子及植各出邺城一门，密敕门不得出，以观其所为。太子至门，不得出而还。修先戒植：“若门不出侯，侯受王命，可斩守者。”植从之。故修遂以交构赐死。
<span class="c2">◎何焯曰：《世语》所言皆鄙浅儿戏，不足信。◎弼按：《世说·捷悟篇》所云魏武过《曹娥碑》事亦不可据。《曹娥碑》在会稽上虞，魏武、杨修未尝渡江，刘孝标已辩之矣。◎王鸣盛曰：杨彪为操所忌，几死得免。修当远去权势，韬晦以避之，反为操总知内外，与丕、植亲昵，又数炫其才于操，死非不幸。</span>
修子嚻，嚻子准，皆知名于晋世。嚻，泰始初为典军将军，受心膂之任，早卒。准字始丘，
<span class="c2">◎李慈铭曰：始丘，《世说·赏誉篇》注引《世说》作“立丘”，乃“立”字之形误也。◎弼按：《世说》“嚻”作“嚣”，为“典军校尉”。“准”作“淮”。同引一书，而刊本流传相异如此。</span>
惠帝末为冀州刺史。◎荀绰《冀州记》曰：准见王纲不振，遂纵酒，不以官事为意，逍遥卒岁而已。成都王知准不治，犹以其为名士，惜而不责，召以为军谋祭酒。
<span class="c2">《世说》注引此“准”作“淮”，“逍遥”作“消摇”，“责”作“遣”，“军谋”作“军咨议”。</span>
府散停家，关东诸侯议欲以准补三事，以示怀贤尚德之举。事未施行而卒。准子峤字国彦，髦字士彦，
<span class="c2">◎《世说》云：王大将军与丞相书称杨朗曰：“世彦识器理致，才隐明断，既为国器，且是杨侯淮之子，位望殊为陵迟，卿亦足与之处。◎据此，则淮子朗字士彦，或别为一人。</span>
并为后出之俊。准与裴頠、乐广善，遣往见之。頠性弘方，爱峤之有高韵，谓准曰：“峤当及卿，然髦小减也。”广性清淳，爱髦之有神检，谓准曰：“峤自及卿，然髦尤精出。”准叹曰：“我二儿之优劣，乃裴、乐之优劣也。”评者以为峤虽有高韵，而神检不逮，广言为得。傅畅云： “峤似准而疏。”峤弟俊，字惠彦，最清出。峤、髦皆为二千石。俊，太傅掾。
<span class="c2">◎《晋书·杨佺期传》：佺期，弘农华阴人，汉太尉震之后。曾祖准，太常。自震至准，七世有名德。祖林，少有才望。父亮，梁州刺史。</span>
</span>
二十四年，曹仁为关羽所围。太祖以植为南中郎将，
<span class="c1">◎《宋书·百官志》：南中郎将，汉献帝建安中以临淄侯植居之。◎洪饴孙曰：南中郎将，一人，比二千石，第四品。建安二十四年始置。</span>
行征虏将军。
<span class="c1">◎《宋书·百官志》：征虏将军，汉光武建武中以祭遵居之。◎洪饴孙曰：征虏将军，一人，第三品。</span>
欲遣救仁，呼有所敕戒。植醉不能受命，于是悔而罢之。
<span class="c1">◎《魏氏春秋》曰：植将行，太子饮焉，逼而醉之。王召植，植不能受王命，故王怒也。</span>

2. <span id="卷十九·魏书十九·任城陈萧王传第十九-陈思王植-2"></span>
文帝即王位，诛丁仪、丁廙并其男口。
<span class="c1">◎胡三省曰：并男口诛之，绝其世也。</span>
<span class="c1">◎《魏略》曰：丁仪字正礼，沛郡人也。父冲，宿与太祖亲善，时随乘舆。见国家未定，乃与太祖书曰：“足下平生常喟然有匡佐之志，
<span class="c2">毛本“常”作“有”，误。</span>
今其时矣。”是时张杨適还河内，太祖得其书，乃引军迎天子东诣许，以冲为司隶校尉。后数来
<span class="c2">《书钞·六一》作 “数岁”。</span>
过诸将饮，酒美不能止，醉烂肠死。太祖以冲前见开导，常德之。闻仪为令士，虽未见，欲以爱女妻之，
<span class="c2">爱女，即清河公主也。</span>
以问五官将。五官将曰：“女人观貌，而正礼目不便，诚恐爱女未必悦也。以为不如与伏波子楙。”
<span class="c2">夏侯惇为伏波将军。</span>
太祖从之。寻辟仪为掾，到与论议，嘉其才朗，曰：“丁掾，好士也，即使其两目盲，尚当与女，何况但眇？是吾儿误我。”时仪亦恨不得尚公主，而与临菑侯亲善，数称其奇才。
<span class="c2">◎《刘廙传》：廙与丁仪共论刑礼，传于世。◎《子建集》有《赠丁仪诗》，又有《赠丁仪王粲诗》。◎《隋书·经籍志》：后汉尚书丁仪《集》一卷，梁二卷，录一卷。◎《文心雕龙·才略篇》：丁仪、邯郸，亦含论述之美。◎严可均辑丁仪文三篇。</span>
太祖既有意欲立植，而仪又共赞之。及太子立，欲治仪罪，转仪为右刺奸掾，
<span class="c2">◎胡三省曰：王莽置左右刺奸，以督奸猾。光武中兴，亦置刺奸将军，然公府掾无其员也。魏晋公府始有营刺奸等员。◎弼按：○《续百官志》：大将军有外刺刺奸，主罪法。</span>
欲仪自裁而仪不能。乃对中领军夏侯尚叩头求哀，尚为涕泣而不能救。后遂因职事收付狱，杀之。廙字敬礼，仪之弟也。
<span class="c2">◎赵一清曰：○《陈思王集》有《赠丁翼诗》，即廙也。○《隋书·经籍志》：后汉黄门侍郎丁廙《集》一卷，梁二卷，录一卷。○冯氏《诗纪》作“丁翼”。严可均辑存丁廙《蔡伯喈女赋》、《弹棋赋》二篇。</span>
◎《文士传》曰：廙少有才姿，博学洽闻。
<span class="c2">子建自谓不如敬礼，可想见其文。</span>
初辟公府，建安中为黄门侍郎。廙尝从容谓太祖曰：“临菑侯天性仁孝，发于自然，而聪明智达，其殆庶几。至于博学渊识，文章绝伦。当今天下之贤才君子，不问少长，皆愿从其游而为之死，实天下所以种福于大魏，
<span class="c2">冯本无“下”字，官本“下”作“之”，宋本“种”作“锺”。</span>
而永受无穷之祚也。”
<span class="c2">宋本“受”作“授”。</span>
欲以劝动太祖。太祖答曰：“植，吾爱之，安能若卿言！吾欲立之为嗣，何如？”廙曰：“此国家之所以兴衰，天下之所以存亡，非愚劣琐贱者所敢与及。廙闻知臣莫若于君，知子莫若于父。至于君不论明闇，父不问贤愚，而能常知其臣子者何？盖由相知非一事一物，相尽非一旦一夕。况明公加之以圣哲，
<span class="c2">宋本“明公”作“名公”，误。“明哲”作“圣哲”。</span>
习之以人子。今发明达之命，吐永安之言，可谓上应天命，下合人心，得之于须臾，垂之于万世者也。廙不避斧钺之诛，敢不尽言！”太祖深纳之。
<span class="c2">◎《魏略辑本·四》鱼豢议曰：谚言“贫不学俭，卑不学恭”，非人性分也，势使然耳。此实然之势，信不虚矣。假令太祖防遏植等，在于畴昔，此贤之心，何缘有窥望乎？彰之挟恨，尚无所至。至于植者，乃令杨修以倚注遇害，丁仪以希意族灭，哀夫！余每览植之华采，思若有神，以此推之，太祖之动心亦良有以也。◎弼按：此议见后。《通鉴》改“议”为“论”，无后五句。◎李安溪曰：若立植，当与丕大别，可知天厌魏德，如扶苏之不得祚秦也。</span>
</span>
植与诸侯并就国。
<span class="c1">◎《隶释·十九》载《大飨碑》，为延康元年作。◎严可均曰：○闻人牟准《魏敬侯碑阴》云：《大飨碑》，卫觊文亦书。○《天下碑录》引《图经》云：曹子建文，钟繇书。○今录入《子建集》，俟考。◎《艺文类聚·十三》载植《庆文帝受禅章》云：陛下以圣德龙飞，顺天革命，允答神符，诞作民主。乃祖先后，积德累仁，世济其美，以暨于先王。王勤恤民隐，劬劳戮力，以除其害，经营四方，不遑启处。是用隆兹福庆，光启于魏。陛下承统，缵戎前绪，可广德音，绥静内外，绍先周之旧迹，袭文、武之懿德，保大定功，海内为一，岂不休哉！◎又载《庆文帝受禅上礼章》云：陛下以圣明之德受天显命，良辰即祚，以临天下。洪化宣流，洋溢宇内。是以溥天率土，莫不风欣庆，执贽奔走，奉贺阙下。况臣亲体至戚，怀欢踊跃。◎《隶释·十九》、《艺文类聚·三十八》载植《孔子庙颂》，为黄初元年作。</span>
黄初二年，监国谒者灌均希指，奏“植醉酒悖慢，劫胁使者”。
<span class="c1">◎《通鉴》此事编入延康元年，当因诸侯就国连类而书也。◎胡三省曰：时禁切藩侯，使谒者监其国。◎弼按：○《续百官志》：王国谒者，比四百石。侯国置家丞、庶子各一人。○是汉官制侯国无谒者，此监国谒者，当魏文特置之官。○沈《志》：魏氏王国谒者，官属史阙，不知次第。○而侯国乃有此盖国之谒者，其希指上奏，固所宜然。◎赵一清曰：○《陈思王集》：令曰：“孤前令写灌均所上孤章，三台九府所奏事，及诏书一通。置之座隅，朝夕讽咏，以自警戒。”◎周寿昌曰：时希指者岂止灌均一人？特均其最著耳。观后诏“取黄初中诸奏植罪状”语可见。◎弼按：○《苏则传》：临菑侯植闻魏氏代汉，发服悲哭。○又引《魏略》云：植自伤失先帝意，怨激而哭。○事在黄初元年，本传未载。</span>
有司请治罪，帝以太后故，贬爵安乡侯。
<span class="c1">◎《子建集》载《谢初封安乡侯表》云：臣抱罪即道，忧惶恐怖，不知刑罪，当所限齐。陛下哀愍臣身，不听有司所执，待之过厚，即日于延津受安乡侯印绶。奉诏之日，且惧且悲。惧于不修，始违宪法；悲于不慎，速此贬退。上增陛下垂念，下遗太后见忧。臣自知罪深责重，受恩无量，精魂飞散，亡躯殒命。〖又见《艺文类聚·五十一》。〗◎《汉书·地理志》：钜鹿郡安乡，侯国。◎《续志》：后汉省。◎《一统志》：安乡故城，今直隶正定府晋州东。◎沈家本曰：○《文选·责躬诗表》李注云：《植集》曰“植抱罪徙居京师，后归本国”，而《魏志》不载，盖《魏志》略也。○案：植之徙居京师，当在贬爵安乡侯之时，史不言徙居，而当文帝猜疑之际，虽封乡侯，而不遣就国，理或然也。</span>
<span class="c1">◎《魏书》载诏曰： “植，朕之同母弟。朕于天下无所不容，而况植乎？骨肉之亲，舍而不诛，
<span class="c2">《文选》李善注引此“舛而不殊”。</span>
其改封植。”
<span class="c2">◎《世说·文学篇》云：文帝尝令东阿王七步中作诗，不成者，行大法。应声便为诗曰：“煮豆持作羹，漉菽以为汁。萁在釜下燃，豆在釜中泣。本是同根生，相煎何太急。”帝有惭色。◎弼按：植于太和三年徙封东阿，此时何以称东阿王？◎又《世说·悔尤篇》：卞太后云：“不得复杀我东阿。”◎事见《任城王传》注。</span>
</span>
其年改封鄄城侯。三年，立为鄄城王，
<span class="c1">◎鄄城，见《武纪》初平四年。◎《寰宇语》卷十四：陈思王台在鄄城西二里。◎洪亮吉曰：杜预庄公十三年《左传》注“东郡鄄城”，疑魏时移属东郡。</span>
邑二千五百户。
<span class="c1">◎《艺文类聚·五十一》载植《封鄄城王谢表》云：臣愚笃诟秽，才质疵下，过受陛下日月之恩，不能摧身碎首，以答陛下厚德。而狂悖发露，始干天宪，自分放弃，抱罪终身，苟贪视息，无复晞幸。不悟圣恩，爵以非望，枯木生叶，白骨更肉，非臣罪戾，所当宜蒙。俯仰惭惶，五内战悸。奉诏之日，悲喜参至，虽因拜章，陈答圣恩，下情未展。◎《文馆词林·六百九十五》载植《毁鄄城故殿令》云：鄄城有故殿，名汉武帝殿。昔武帝好游行，或所幸处也。梁桷倾顿，栋宇零落，修之不成良宅，置之终于毁坏，故颇撤取，以备宫舍。余时获疾，望风乘虚，卒得慌惚，数日后廖。而医坐妄说，以为武帝魂神，生兹疾病。此小人之无知，愚惑之甚者也。昔汤之隆也，则夏馆无余迹；武之兴也，则殷台无遗基；周之亡也，则伊、洛无只椽；秦之灭也，则阿房无尺梠。汉道衰则建章撤，灵帝崩则两宫燔，高祖之魂不能■未央，孝明之神不能救德阳。天子之存也，必居名邦■土，则死有知，亦当逍遥于华都，留神于旧室。则甘泉通天之台，云阳九层之阁，足以绥神育灵。夫何恋于下县，而居灵于朽宅哉？以生谕死，则不然也。况于死者之无知乎？且圣帝明王顾宫阙之泰，苑囿之侈，有妨于时者，或省以惠民。况汉氏绝业，大魏龙兴，只人尺土，非复汉有，是以咸阳则魏之西都，伊、洛为魏之东京，故夷朱雀而树阊阖，平德阳而建泰极，况下县腐殿，为狐狸之窟藏者乎？今将撤坏，以修殿舍，恐无知之人，坐自生疑，故为此令，亦足以反惑而解迷焉。</span>

3. <span id="卷十九·魏书十九·任城陈萧王传第十九-陈思王植-3"></span>
四年，徙封雍丘王。
<span class="c1">雍丘，见《武纪》兴平二年。</span>
其年，朝京都。
<span class="c1">◎《文选》子建《洛神赋序》云：黄初三年，余朝京师，还济洛川。◎李善注云：《魏志》及诸诗序，并云 “四年朝”，此云“三年”，误。一云《魏志》三年不言植朝，盖《魏志》略也。◎何焯曰：按《魏志》，丕以延康元年十月二十九日禅代，十一月遽改元黄初。陈思实以四年朝雒阳，而赋云“三年”者，不欲亟夺汉年，犹发丧哭之志，注家未喻其微旨耳。◎又按：○李善注引《记》曰：魏东阿王，汉末求甄逸女不遂，后太祖与五官中郎将，植殊不平，昼思夜想，废寝与食。黄初中入朝，帝示植甄后玉镂金带枕，植见，不觉泣下。时已为郭后谗死，帝意亦寻悟，因令太子留宴饮，仍以枕赉植。植还度轩辕，少许时将息洛水上，思甄后，忽见女来，自云：“我本托心君王，其心不遂，此枕是我在家时从嫁，前与五官中郎将，今与君王。遂用荐枕席，懽情交集，岂常辞能具！我为郭后以糠塞口，今被发，羞将此形貌重睹君王尔。”言讫，遂不复见所在。遣人献珠于王，王答以玉珮，悲喜不能自胜，遂作《感甄赋》。后明帝见之，改为《洛神赋》。◎何焯曰：《魏志》无子建求甄逸女事，此乃小说《感甄记》，尤本误取之，六臣本无此注。◎又曰：后三岁失父，袁绍纳为中子煕妻。曹操平冀州，丕纳之于邺下，安有子建尝求为妻之事？示枕赍枕，里巷之人所不为，况帝又猜忌诸弟，留宴从容，正不可得，“感甄”名赋，其为不恭，夫岂酗酒悖慢、劫胁使者之可比乎？◎又曰：《离骚》 “我令丰隆乘云兮，求宓妃之所在”，植既不得于君，因济洛以作为此赋，托词宓妃，以寄心文帝，其亦屈子之志也。自好事者“感甄”无稽之说，萧统遂分类入于《情赋》，于是植几为名教之所弃。而后之大儒如朱子者，亦不加察，于众恶之余，以附之楚人之辞之后，尤可悲也。◎弼按：邺下初平，甄姬掩面，事在建安九年，子建年才十三。若求婚未遂，当在未嫁袁煕之前，此岂数岁小儿所能为之事？不辨而知其诬。子建就国而后，忧虑恐惧，情见乎词，所谓“苍蝇间白黑，谗巧令亲疏”，安敢尚有他念？世人惑于微波通辞、宓妃留枕之绮语，不究事实，遂疑陈思有不谨之嫌，此真千古奇冤，应为昭雪也。</span>
上疏曰：|“臣自抱衅归藩，
<span class="c1">《文选》此句上有“臣植言”三字。</span>
刻肌刻骨，追思罪戾，昼分而食，夜分而寝。诚以天罔不可重离，
<span class="c1">◎《文选》“离”作“罹”。◎《老子》曰：天网恢恢。</span>
圣恩难可再恃。窃感《相鼠》之篇，无礼遄死之义，
<span class="c1">◎《毛诗》曰：相鼠有体，人而无礼。人而无礼，胡不遄死？◎《尔雅》曰：遄，速也。</span>
形影相吊，五情愧赧。
<span class="c1">◎《文子》曰：昔者中黄子曰： “色有五章，人有五情。”</span>
以罪弃生，则违古贤‘夕改’之劝，忍活苟全，
<span class="c1">《文选》“活”作“垢”。</span>
则犯诗人‘胡颜’之讥。
<span class="c1">◎《困学纪闻》云：《诗》无此句。李善引《毛诗》曰 “何颜而不速死也”，今《相鼠》注无之。◎赵一清曰：黄初四年，始立《毛诗》于学官，此与《文帝纪》引“曹人之刺”诏书正同。</span>
伏惟陛下德象天地，恩隆父母，施畅春风，泽如时雨。是以不别荆棘者，庆云之惠也；七子均养者，尸鸠之仁也；
<span class="c1">◎宋本《子建集》“尸”作“鸤”，《文选》同。◎《毛诗》曰：鸤鸠在桑，其子七兮。◎毛苌曰：鸤鸠之养其子，旦从上下，暮从下上，其均平如一。</span>
舍罪责功者，明君之举也；矜愚爱能者，慈父之恩也：是以愚臣徘徊于恩泽而不能自弃者也。

4. <span id="卷十九·魏书十九·任城陈萧王传第十九-陈思王植-4"></span>
“前奉诏书，臣等绝朝，心离志绝，自分黄耇无复执珪之望。
<span class="c1">《文选》“无复”，作“永无”。</span>
不图圣诏猥垂齿召，
<span class="c1">◎李善曰：○猥，犹“曲”也。○《尚书》曰：降霍叔于庶人，三年不齿。○孔安国曰：三年之后，乃齿录之。</span>
至止之日，驰心辇毂。僻处西馆，未奉阙廷，踊跃之怀，瞻望反仄。
<span class="c1">◎《文选》“仄”作“侧”，此下有“不胜犬马恋主之情，谨拜表并献诗二篇，词旨浅末，不足采览，贵露下情，冒颜以闻。臣植诚惶诚恐，顿首顿首，死罪死罪”数语。</span>
谨拜表献诗二篇，其辞曰：
<span class="c1">《文选》作“责躬诗”。</span>
於穆显考，时惟武皇，受命于天，宁济四方。朱旗所拂，九土披攘，玄化滂流，
<span class="c1">◎《广雅》曰：玄化也，谓道德之化也。</span>
荒服来王。超商越周，与唐比踪。笃生我皇，奕世再聪，
<span class="c1">◎《文选》“再”作“载”，是。</span>
武则肃烈，文则时雍，受禅炎汉，临君万邦。
<span class="c1">◎《文选》“炎”作“于”，“临君”作 “君临”，宋本《子建集》同。◎朱臶曰：作“临君”，与今《书·顾命》合，是也。</span>
万邦既化，率由旧则；广命懿亲，以藩王国。帝曰尔侯，君兹青土，
<span class="c1">◎李善曰：《魏志》植封临淄侯，临淄属齐郡，旧青州之境。</span>
奄有海滨，方周于鲁，
<span class="c1">◎《诗》：奄有龜蒙。◎毛苌曰：奄，大也。◎《论语》注：方，比方也。</span>
车服有辉，旗章有叙，济济雋乂，我弼我辅。伊予小子，恃宠骄盈，举挂时网，
<span class="c1">◎黄节《曹诗补注》云：挂，碍也。◎《汉书·叙传》曰：不絓圣人之罔。◎师古曰：絓，读与挂同。</span>
动乱国经。作藩作屏，先轨是堕，
<span class="c1">毛本作“堕”作“墜”，误。</span>
傲我皇使，犯我朝仪。国有典刑，我削我绌，
<span class="c1">◎《文选》“绌”作“黜”，宋本《子建集》同。◎李善曰：○《植集》云：博士等议可削爵士，免为庶人。</span>
将寘于理，元凶是率。
<span class="c1">◎李善曰：○郑玄《礼记》注云：理，治狱之官。○《仪礼》曰：率，导也。◎黄节注：○胡绍瑛曰：率，类也。《汉书·外戚传》：“事率众多。”颜注：“率，犹类也。”</span>
明明天子，时笃同类，
<span class="c1">《文选》作“时惟笃类”，《子建集》同。</span>
不忍我刑，暴之朝肆，
<span class="c1">◎李善曰：○杀人陈尸曰肆。○杜预《左氏传注》曰：肆，市列也。◎余萧客曰：○《独异志》言：陈思王与文帝不叶，帝即位，召植游华林园。酒酣，密遣左右缢杀。使者以弓絃三缢，不死，絃皆顿绝，植即惊觉。左右走白帝，帝自是不敢害植。○《魏志》纪、传俱无，可补裴注之缺。◎弼按：○子建诗云：嘉诏未赐，朝觐莫从。○即谒帝承明，亦不过随班旅进，猜忌方深，怨嫌未释，安得有华林园之宴饮？齐东野言，不足置信。</span>
违彼执宪，哀予小子。
<span class="c1">◎梁章钜曰：《文选》“子”作“臣”，恐误，与下文“臣”音复。</span>
改封兖邑，于河之滨，
<span class="c1">◎李善曰：○《魏志》改封鄄城，属东郡，旧兖州之境。○植表曰：行至延津，受安乡侯印绶。◎张诜曰：鄄城近济河，故曰于河之滨。</span>
股肱弗置，有君无臣，荒淫之阙，谁弼予身？茕茕仆夫，于彼冀方，
<span class="c1">◎李善曰：○植《求出猎表》云：臣自招罪衅，徙居京师，待罪南宫。○然植虽封安乡侯，犹住冀州也。时魏都邺。邺，冀州之境也。一云时魏以雒为京师，比尧之冀方也。◎弼按：安乡属冀州钜鹿郡，故云“于彼冀方”也。</span>
嗟予小子，乃罹斯殃。赫赫天子，恩不遗物，
<span class="c1">◎毛本“天”作“小”，误。◎李善曰：○谓至京师，蒙恩得还也。○植《求习业表》云：虽免大诛，得归本国。◎何焯曰：谓复立为鄄城王也，李注非。</span>
冠我玄冕，要我朱绂。朱绂光大，使我荣华，
<span class="c1">《文选》作“光光大使，我荣我华。”</span>
剖符授玉，王爵是加。
<span class="c1">《文选》李善注本“玉”作“土”，五臣注本作“玉”。</span>
仰齿金玺，俯执圣策，
<span class="c1">◎《左传》曰：不敢诸任齿。◎杜预注：齿，列也。</span>
皇恩过隆，祗承怵惕。咨我小子，
<span class="c1">六臣本“咨”作“启”，非。</span>
顽凶是婴，
<span class="c1">◎《说文》曰：婴，绕也。</span>
逝惭陵墓，存愧阙廷。匪敢傲德，实恩是恃，威灵改加，足以没齿。
<span class="c1">◎孔安国《论语注》曰：齿，年也。</span>
昊天罔极，性命不图，
<span class="c1">《文选》“性”作“生”。</span>
常惧颠沛，抱罪黄垆。
<span class="c1">◎李善注：○《淮南子》曰：上际九天，下契黄垆。○高诱曰：泉下有垆山。◎梁章钜曰：今本《淮南子·览冥训》高诱注作“黄泉下垆土”，不作“山”。</span>
愿蒙矢石，建旗东岳，庶立豪氂，
<span class="c1">毛本“氂”作“ ”。</span>
微功自赎。
<span class="c1">◎何焯曰：此即《求自试表》之意。同气一体，冀可感动，立效报国，不虚此生，未可律以自悔免猜之常也。</span>
危躯授命，知足免戾，甘赴江、湘，奋戈吴、越。天启其衷，得会京畿，迟奉圣颜，
<span class="c1">◎黄节注：迟，待也。</span>
如渴如饥。心之云慕，怆矣其悲，天高听卑，皇肯照微！”
<span class="c1">◎李善注：○《尔雅》曰：皇，君也。○又曰：肯，可也。班固说东平王仓曰：“愿降照微之明，信日昃之听。”</span>
又曰：
<span class="c1">《文选》作“《应诏诗》”。</span>
 “肃承明诏，应会皇都，星陈夙驾，秣马脂车。命彼掌徒，肃我征旅，朝发鸾台，夕宿兰渚。
<span class="c1">◎李善曰：○鸾台、兰渚，以美言之。○《汉宫阙名》曰：长安有鸳鸾殿。○公孙《乘月赋》曰：鹍鸡舞于兰渚。◎吕向曰：鸾台、兰渚，并路边地，美言之也。</span>
芒芒原隰，祁祁士女，经彼公田，乐我稷黍。爰有樛木，重阴匪息；虽有糇粮，饥不遑食。望城不过，面邑匪游，
<span class="c1">◎《文选》“匪”作“不”。◎李善引郑玄《周礼注》曰：面，犹向也。</span>
仆夫警策，
<span class="c1">宋本《子建集》“策”作“ ”。</span>
平路是由。玄驷蔼蔼，扬镳沫；
<span class="c1">◎《文选》“ 沫”作“漂沫”。◎《广雅》曰：蔼蔼，盛也。◎张铣曰：镳，马衔也。漂沫，谓行急马口中沫出也。</span>
流风翼衡，
<span class="c1">◎吕向曰：翼，扶也。衡，车轭也。</span>
轻云承盖。涉涧之滨，缘山之隈，遵彼河浒，黄阪是阶。
<span class="c1">◎《文选》“阪”作“坂”。◎李善曰：○《毛诗》：在河之浒。○毛苌曰：水涯曰浒。○《尔雅》曰：阶，因也。◎吕向曰：黄坂，坂名。◎赵一清曰：○黄坂，即黄卷坂，一作“黄巷”。○《水经·河水注》：河水自潼关东北流，水侧有长坂，谓之黄卷坂。坂傍绝涧，涉此坂以升潼关，所谓溯黄卷以济潼关矣。◎梁章钜说同。◎弼按：潼关在洛阳之西，植由鄄城朝京都，鄄城在洛阳之东，无由越洛阳而至潼关之理，殆沿下文 “西济关谷”之语而误。赵、梁说均非是。◎胡玉缙曰：○所辨良是。惟“涉涧之滨”四句，与《水经·河水注》所述情形合。○《文选》潘岳《西征赋》：发阌乡而警策，愬黄卷以济潼。○李善注引《述征记》亦云：河自关北东流，水侧有坂，谓之黄卷坂。○是诗首言“应会皇都”，下文又言“将朝圣皇”，岂中间有事于潼欤？赵、梁二说似可推求。果尔，则“西济关谷”句，李注引《洛阳记》非矣。</span>
西济关谷，
<span class="c1">◎李善注：○陆机《洛阳记》曰：洛阳有西关南伊阙。谷，即大谷也。◎冯氏《诗纪》作“西跻关谷”。王闿运《八代诗选》作“西跻函谷”，则更失之远矣。</span>
或降或升；騑骖倦路，再寝再兴。将朝圣皇，匪敢晏宁；弭节长骛，指日遄征。前驱举燧，后乘抗旌；轮不辍运，鸾无废声。爰暨帝室，税此西墉；
<span class="c1">◎李善曰：○《毛诗》曰：昭伯所税。○毛苌曰：税，犹舍也。◎又曰：墉，城也。</span>
嘉诏未赐，朝觐莫从。仰瞻城阈，俯惟阙廷；长怀永慕，忧心如酲。”帝嘉其辞义，优诏答勉之。
<span class="c1">◎《文选·魏都赋》注：文帝答曹植诏曰：“所献诗二篇，微显成章，此犹机事之先见者也。”</span>
<span class="c1">◎《魏略》曰：初，植未到关，自念有过，宜当谢帝。乃留其从官著关东，单将两三人微行，入见清河长公主，
<span class="c2">清河长公主，武帝女，夏侯楙妻，见《卞后传》注引《魏略》。</span>
欲因主谢。而关吏以闻，帝使人逆之，不得见。太后以为自杀也，对帝泣。会植科头负鈇锧，徒跣诣阙下，帝及太后乃喜。及见之，帝犹严颜色，不与语，又不使冠履。植伏地泣涕，太后为不乐。诏乃听复王服。
<span class="c2">◎何焯曰：《魏略》所载，皆规橅前史梁孝王事，而忘其失实。</span>
◎《魏氏春秋》曰：是时待遇诸国法峻。任城王暴薨。诸王既怀友于之痛。植及白马王彪还国，欲同路东归，以叙隔阔之思，而监国使者不听。植发愤告离而作诗曰：
<span class="c2">◎何焯曰：《彪传》是时为吴王五年，改封寿春县；七年，乃徙封白马。◎姜皋曰：黄初四年不当为白马。裴注引《魏氏春秋》云“植及白马王彪还国”，《艺文类聚》亦题为“《赠弟白马王彪》”，岂彪在是年已封白马？陈寿之书，殆有不核者欤？◎赵一清曰：○《文选》子建《赠白马王诗》注载《集序》曰：黄初四年五月，白马、任城王与余俱朝京师，会节气到洛阳，任城王薨。至七月，与白马王还国。后有司以二王归藩，道路宜异宿止，意每恨之。○杭氏世骏曰：史称七年徙封白马，而序称四年白马王朝京师，则当时未有此封，宜称吴王。○一清案：《诗序》既有白马之文，疑史之误。◎黄节曰：植是时以鄄城王应诏至京师，东归后始徙封雍丘，则与白马王同路东归者，归鄄城也。鄄城在今濮州东二十里，白马在今滑县东二十里，魏时同属兖州东郡，故能同路东归。若吴，则当南下，不能同东矣。又《初学记》载曹彪《答东阿王诗》曰“盘径难怀抱，停驾与君诀，即车登北路，永叹寻先辙”，盖由洛阳东归，则鄄城、白马皆在东北，而鄄城又在白马之东，故诗云“怨彼东路长”。地理方向，明白如此。是彪于黄初四年曾徙白马，可无疑矣。杭世骏谓当时未有此封，宜称吴王，盖未深考耳。◎弼按：黄说诚辨，然本传言四年徙雍丘，其年朝京都。雍丘为今杞县，亦在洛阳之东。黄氏引曹彪《答东阿王诗》，植封东阿在太和三年，此时不应称东阿。要之，佳什轶事，辗转传钞，白马、东阿，遂致歧异。诗题为后人所加，《集序》出注家之语。史文具在，年月可稽，似不必信彼而疑此。宋本《子建集》即无此序言也。</span>
“谒帝承明庐，
<span class="c2">承明庐，详见《文纪》黄初元年。</span>
逝将归旧疆。
<span class="c2">◎李善曰：○《毛诗》：逝将取汝。○旧疆，鄄城也。时植虽封雍丘，仍居鄄城。</span>
清晨发皇邑，日夕过首阳。
<span class="c2">◎陆机《洛阳记》曰：首阳山在洛阳东北，去洛二十里。</span>
伊、洛旷且深，
<span class="c2">《文选》“旷”作“广”。</span>
欲济川无梁。汎舟越洪涛，怨彼东路长。回顾恋城阙，
<span class="c2">《文选》“回顾”作“顾瞻”。</span>
引领情内伤。大谷何寥廓，
<span class="c2">◎李善注：太谷在洛阳西南。◎刘履曰：○此指东路所行之山谷，善注非。○《东京赋》注引洛阳注云：大谷，洛城南五十里，旧名通谷。○李注多“西”字。</span>
山树郁苍苍。霖雨泥我涂，流潦浩从横。
<span class="c2">◎《文纪》：黄初四年六月大雨，伊、洛溢流。</span>
中田绝无轨，改辙登高冈。
<span class="c2">◎《文选》“中田”作“中逵”。◎何焯曰：不直言有司之禁其通路，而托之淫潦改辙，恐伤国家亲亲之恩。下言非我马不进，势固有不克俱者，婉转温厚。◎梁章钜曰：诗中图相与偕，中更不克俱，何尝不直言。</span>
修阪造云日，我马玄以黄。
<span class="c2">◎毛苌曰：玄马病则黄。</span>
玄黄犹能进，我思郁以纡。郁纡将何念？
<span class="c2">何念，《文选》作“难进”。</span>
亲爱在离居。本图相与偕，中更不克俱。鸱枭鸣衡轭，
<span class="c2">◎黄节曰：○《续汉志·與服志》：乘舆，龙首衔轭，鸾雀立衡。○诗言“鸱枭鸣衡轭”，言不详之鸟，近在乘舆，喻君侧之多恶人也。</span>
豺狼当路衢；苍蝇间白黑。
<span class="c2">宋本《子建集》作“苍蝇白间黑”。</span>
谗巧反亲疏。
<span class="c2">《文选》“轭”作“枙”，“反”作“令”。</span>
欲还绝无蹊，擥辔止踟蹰。
<span class="c2">◎《文选》“擥”作“榄”。◎何焯曰：言欲还诉而不得也。</span>
踟蹰亦何留，相思无终极。秋风发微凉，寒蝉鸣我侧。原野何萧条，白日忽西匿。孤兽走索群，衔草不遑食。归鸟赴高林，翩翩厉羽翼。
<span class="c2">◎《文选》“孤兽”二句在“归鸟”二句之下，“高”作“乔”。◎李善曰：厉，疾貌。</span>
感物伤我怀，抚心长叹息。叹息亦何为，
<span class="c2">宋本“亦”作 “将”，官本作“何所为”。</span>
天命与我违。奈何念同生，一往形不归！孤魂翔故域，
<span class="c2">《文选》 “域”作“城”。</span>
灵柩寄京师。存者勿复过，
<span class="c2">《文选》“勿”作“忽”。魏、晋刀笔中多勿勿语。</span>
亡没身自衰。
<span class="c2">◎刘履曰：“存者”、“亡没”四字，疑互误。</span>
人生处一世，忽若朝露晞。
<span class="c2">《文选》“忽”作“去”。</span>
年在桑榆间，影响不能追。自顾非金石，咄咤令心悲。
<span class="c2">◎《文选》“叱咤”作“咄唶”。◎李善注：○《说文》曰：咄，叱也，丁兀切。○《声类》曰：唶，大呼也，子夜切。言人命叱之间，或至夭丧也。</span>
心悲动我神，弃置莫复陈。丈夫志四海，万里犹比邻。恩爱苟不亏，在远分日亲。何必同衾帱，然后展殷勤。
<span class="c2">◎《文选》此下有“忧思成疾疢，无乃儿女仁”二句。◎何焯曰：恐彪以不得同宿止忧伤成疾，故复为此以宽之。</span>
仓卒骨肉情，能不怀苦辛？苦辛何虑思，天命信可疑。虚无求列仙，松子久吾欺。变故在斯须，
<span class="c2">宋本《子建集》“斯须”作“须臾”。</span>
百年谁能持？离别永无会，执手将何时？王其爱玉体，俱享黄发期。收涕即长涂。
<span class="c2">《文选》“涕”作“泪”，“涂”作“路”。</span>
援笔从此辞。”
<span class="c2">◎何焯曰：《魏氏春秋》载此诗极有识，与《六代论》相表里也。</span>
</span>

5. <span id="卷十九·魏书十九·任城陈萧王传第十九-陈思王植-5"></span>
六年，帝东征还，过雍丘，幸植宫，增户五百。
<span class="c1">◎《文馆词林·六百九十五》载植《自诫令》曰：今吾昔以信人之心，无忌于左右，深为东郡太守王机、防辅吏仓辑等枉所诬白，获罪圣朝，身轻于鸿毛，而谤重于泰山。赖蒙帝主天地之仁，违百寮之典议，赦三千之首戾，反我旧居，袭我初服，云雨之施，焉有量哉！反旋在国，揵门退扫，形影相守，出入二载。机等吹毛求瑕，千端万绪，然终无可言者。及到雍，又为监官所举，亦以纷若，于今复三年矣。然卒归不能有病于孤者，信心足以贯于神明也。昔雄渠李广，武发石开；邹子囚燕，中夏霜下；杞妻哭梁，山为之崩。固精诚可以动天地金石，（河）〈何〉况于人乎！今皇帝遥过鄙国，旷然大赦，与孤更始，欣笑和乐以欢孤，陨涕咨嗟以悼孤，丰赐光厚，訾重千金，损乘舆之副，竭中黄之府，名马充厩，驱牛塞路，孤以何德而当斯惠？孤以何功而纳斯贶？富而不吝，宠至不骄者，则周公其人也。孤小人尔，深更以荣为慼，何者？将恐简易之尤，出于细微，脱尔之愆，一朝复露也。故欲循吾往业，守吾初志，欲使皇帝恩在摩天，使孤心常存人地，将以全陛下厚德，究孤犬马之年，此难能也。然孤固欲行众人之所难。《诗》曰： “德輶如毛，人鲜克举之。”此之谓也。故为此令，著于宫门，欲使左右共观志焉。◎又略见《艺文类聚·五十四》，又见《续古文苑》。黄初七年，植作《文帝诔》，见《文帝》注。</span>
太和元年，徙封浚仪。
<span class="c1">◎《郡国志》：兖州陈留郡浚仪。◎《一统志》：浚仪故城，今河南开封府祥符县西北。</span>
二年，复还雍丘。植常自愤怨，抱利器而无所施，上疏求自试曰：“臣闻士之生世，入则事父，出则事君；事父尚于荣亲，事君贵于兴国。故慈父不能爱无益之子，仁君不能畜无用之臣。
<span class="c1">◎李善注：○《墨子》曰：虽有贤君，不爱无功之臣，虽有慈父，不爱无益之子。</span>
夫论德而授官者，成功之君也；量能而受爵者，毕命之臣也。故君无虚授，臣无虚受；虚授谓之谬举，虚受谓之尸禄，《诗》之‘素餐’所由作也。昔二虢不辞两国之任，其德厚也；
<span class="c1">◎《左传》：虢仲、虢叔，王季之穆也，为文王卿士。勋在王室，藏于盟府。</span>
旦、奭不让燕、鲁之封，其功大也。
<span class="c1">◎《史记》：武王封周公旦于少昊之墟曲阜，是为鲁公；封召共奭于燕。</span>
今臣蒙国重恩，三世于今矣。
<span class="c1">三世，谓武、文、明也。</span>
正值陛下升平之际，沐浴圣泽，潜润德教，可谓厚幸矣。而窃位东藩，
<span class="c1">《文选》作“位窃”。</span>
爵在上列，身被轻暖，口厌百味，目极华靡，耳倦丝竹者，爵重禄厚之所致也。退念古之授爵禄者，
<span class="c1">《文选》“授”作“受”。</span>
有异于此，皆以功勤济国，辅主惠民。今臣无德可述，无功可纪，若此终年无益国朝，将挂风人‘彼己’之讥。
<span class="c1">◎《文选》“己”作“其”。◎李善注：○《毛诗》：彼其之子。</span>
是以上惭玄冕，俯愧朱绂。

6. <span id="卷十九·魏书十九·任城陈萧王传第十九-陈思王植-6"></span>
“方今天下一统，九州晏如，而顾西有违命之蜀。
<span class="c1">《文选》“而顾西”作“顾西尚”。</span>
东有不臣之吴，使边境未得脱甲，谋士未得高枕者，诚欲混同宇内以致太和也。故启灭有扈而夏功昭，成克商、奄而周德著。今陛下以圣明统世，将欲卒文、武之功，继成、康之隆，简贤授能，以方叔、召虎之臣镇御四境
<span class="c1">《文选》“御”作“卫”。</span>
为国爪牙者，可谓当矣。然而高鸟未挂于轻缴，渊鱼未县于钩饵者，
<span class="c1">毛本“饵”作“铒”，误。</span>
恐钓射之术或未尽也。
<span class="c1">◎李善注：高鸟渊鱼，喻吴、蜀二主也。</span>
昔耿弇不俟光武，亟击张步，言不以贼遗于君父。
<span class="c1">◎《文选》“父”下有“也”字。◎《东观汉纪》曰：耿弇讨张步，陈俊谓弇曰：“虏兵盛，可且闭营休士，以待上来。”弇曰：“乘舆且到，臣子当击牛釃酒，以待百官，故反欲以贼虏遗君父邪！”及出大战。自旦及昏，大破之。</span>
故车右伏剑于鸣毂，雍门刎首于齐境，若此二士，
<span class="c1">《文选》“士”作“子”。</span>
岂恶生而尚死哉？诚忿其慢主而陵君也。
<span class="c1">◎刘向《说苑》曰：
<span class="c2">◎《汉书·艺文志》刘向所序六十七篇，《新序》、《说苑》、《列女传》、《颂图》也。◎《汉书·楚元王传》附传：向字子政，本名更生。以父德任为辇郎，历官中垒校尉。向以为王教由内及外，故採取《诗》、《书》所载，序次为《列女传》，凡八篇，及採传记行事，著《新序》、《说苑》，凡五十篇。◎《隋书·经籍志》：《新序》三十卷，录一卷，刘向撰。《说苑》二十卷，刘向撰。◎两唐志《新序》、《说苑》俱作三十卷。◎《四库提要》曰：《隋志》“《新序》三十卷，曾巩校”，《书序》则云“今可见者十篇”，《崇文总目》云“所载战国、秦、汉间事”，以今考之，春秋时事尤多，汉事不过数条，大抵采百家传记，以类相从，故颇与《春秋内外传》、《战国策》、《太史公书》相出入。◎《提要》又曰：○《崇文总目》云：《说苑》今存者五篇，余皆亡。曾巩校《书序》云得十五篇于士大夫家，与旧为二十篇。其书皆录遗闻逸事，足为法戒之资者。其例略如《诗外传》，议论醇正，不愧儒宗。◎《四库简明目录》曰：《说苑》与《新序》体例相同，大旨亦复相类。其所以分为两书之故，莫之能详。中有一事而两书异词者，盖采摭群书，各据其所见，既莫定其孰是，宁传疑而两存。</span>
越甲至齐，雍门狄请死之。齐王曰：“鼓铎之声未闻，矢石未交，长兵未接，子何务死？知为人臣之礼邪？”雍门狄对曰：“臣闻之，昔者王田于囿，左毂鸣，车右请死之，王曰：‘子何为死？’车右曰：‘为其鸣吾君也。’王曰：‘左毂鸣者，此工师之罪也。子何事之有焉？’车右对曰：‘吾不见工师之乘，而见其鸣吾君也。’遂刎颈而死。有是乎？”王曰：“有之。”雍门狄曰：“今越甲至，其鸣吾君，岂左毂之下哉？车右可以死左毂，而臣独不可以死越甲邪？”遂刎颈而死。是日，越人引军而退七十里，曰：“齐王有臣，钧如雍门狄，疑使越社稷不血食。”遂归。齐王葬雍门狄以上卿之礼。
<span class="c2">《文选》张铣注做“雍门儁”。</span>
</span>
夫君之宠臣，欲以除患兴利；臣之事君，必以杀身靖乱，
<span class="c1">宋本“靖”作“静”，官本改正。《文选》无“以”字。</span>
以功报主也。昔贾谊弱冠，求试属国，
<span class="c1">◎吕延济曰：属国，夷狄官名。</span>
请系单于之颈而制其命；
<span class="c1">◎《汉书》：贾谊曰：“何不试臣以属国之官，以主匈奴，行臣之计，必係单于之颈，而致其命。”◎李善曰：贾谊、终军，皆年十八，故曰弱冠。</span>
终军以妙年使越，欲得长缨缨其王，
<span class="c1">◎《文选》作“占其王”。◎李善注：○占，隐也。○郭璞曰：隐度之。</span>
羁致北阙。
<span class="c1">◎《汉书》：南越与汉和亲，乃遣终军使南越，说其王，欲令入朝，比内诸侯。军自请愿受长缨，必羁南越王而致之阙下。</span>
此二臣，
<span class="c1">宋本《子建集》“臣”下有“者”字。</span>
岂好为夸主而耀世哉？
<span class="c1">《子建集》“世”下有“俗”字。</span>
志或郁结，欲逞其才力，
<span class="c1">《文选》无“其”字。</span>
输能于明君也。昔汉武为霍去病治第，辞曰：‘匈奴未灭，臣无以家为！’固夫忧国忘家，
<span class="c1">固，或改作“故”，《文选》无“固”字。</span>
捐躯济难，忠臣之志也。今臣居外，非不厚也，而寝不安席，食不遑味者，伏以二方未克为念。
<span class="c1">一本校改“伏”作“恒”，《子建集》无“伏”字。</span>

7. <span id="卷十九·魏书十九·任城陈萧王传第十九-陈思王植-7"></span>
“伏见先武皇帝武臣宿将，
<span class="c1">《子建集》作“伏见先帝武臣宿兵”，《文选》同。</span>
年耆即世者有闻矣。虽贤不乏世，宿将旧卒，犹习战阵，窃不自量，志在效命，庶立毛发之功，以报所受之恩。若使陛下出不世之诏，效臣锥刀之用，使得西属大将军，当一校之队，
<span class="c1">太和二年，遣大将军曹真击诸葛亮于街亭。</span>
若东属大司马，统偏舟之任，
<span class="c1">《文选》“舟”作“师”。太和二年，大司马曹休率诸军至皖。</span>
必乘危蹈险，
<span class="c1">《文选》“蹈”作“躡”。</span>
骋舟奋骊，
<span class="c1">◎郑玄曰：马黑色曰骊。</span>
突刃触锋，为士卒先。虽未能禽权馘亮，庶将虏其雄率，歼其丑类，必效须臾之捷，以灭终身之愧，使名挂史笔，事列朝策。
<span class="c1">《文选》“策”作“荣”。</span>
虽身分蜀境，首县吴阙，犹生之年也。如微才弗试，没世无闻，徒荣其躯而丰其体，生无益于事，死无损于数，虚荷上位而忝重禄，禽息鸟视，终于白首，此徒圈牢之养物，非臣之所志也。流闻东军失备，
<span class="c1">◎吕延济曰：流，传也。</span>
师徒小衄，
<span class="c1">◎衄，女六切，音忸，败北曰衄。◎《明纪》：太和二年九月，曹休与吴将陆逊战于街亭，败绩。</span>
辍食弃餐，奋袂攘衽，抚剑东顾，而心已驰于吴会矣。

8. <span id="卷十九·魏书十九·任城陈萧王传第十九-陈思王植-8"></span>
“臣昔从先武皇帝南极赤岸，东临沧海，
<span class="c1">宋本《子建集》无此四字。</span>
西望玉门，北出玄塞，
<span class="c1">◎李善曰：○《七发》曰：凌赤岸，彗扶桑。○山谦之《南徐州记》曰：京江，《禹贡》北江，有大涛，涛至乘北激赤岸，尤更迅猛。○《汉书》燉煌郡龙勒县有玉门关。玄塞，长城也。北方色黑，故曰玄。◎李周翰曰：极，尽也。赤岸，谓朱崖郡也。玉门，西域关名。玄塞，谓黑山。◎赵一清曰：赤，赤壁也，谓征刘表。沧海，东海也，谓平青、兖、冀三州。玉门城今肃州卫西二百里，汉县，属酒泉郡玉门，谓削平韩遂、马超、宋建之属。玄塞，虚龙之塞也，谓柳城之役。皆魏武亲历之事。又，赤壁亦作赤圻，则“ ”字或 “圻”之误。◎沈家本曰：南极赤岸，指操征孙权时事，不必定是赤壁之役。◎林畅园曰：植所述从征，本传俱不载。按《魏武纪》，建安二年，东征吕布，植方六岁，度未必能从。十二年北征乌丸。十四年南征刘表。十六年西征马超。十九年南征孙权，时植二十二，太祖命守邺。所云“东临沧海”，疑破袁谭，在建安十年也。◎弼按：建安二年，应作“三年”。植方六岁，应作“七岁”。十四年，应作“十三年”。时植年二十二，应作“年二十三”。林氏俱误。</span>
伏见所以行军用兵之势，可谓神妙矣。
<span class="c1">宋本《子建集》“军”作“师”，“矣”作 “也”。</span>
故兵者不可豫言，临难而制变者也。志欲自效于明时，立功于圣世。每览史籍，观古忠臣义士，出一朝之命，以徇国家之难，身虽屠裂，而功铭著于鼎钟，
<span class="c1">◎《文选》“鼎”作“景”。◎李善注：○韦昭曰：景钟，景公钟也。</span>
名称垂于竹帛，未尝不拊心而叹息也。
<span class="c1">宋本《子建集》“称”作“续”，“拊”作“抚”。</span>
臣闻明主使臣，不废有罪。故奔北败军之将用，秦、鲁以成其功；
<span class="c1">◎臣松之案：秦用败军之将，
<span class="c2">◎范《书·臧宫传》：自是乘胜追北，降者以十万数。◎章怀注：○人好阳而恶阴，北方幽阴之地，故军败者皆谓之北。○《史记·乐书》曰：北者，败也。○而近代音“北”为“背”，失其指矣。◎苏舆曰：○《说文》：北，乖也，从二人相背。○《国语》韦注：北者，古之背字。军奔则彼此相失，故取乖背之义，谓败为北。○章怀注非。◎黄山曰：○《前书·高纪》：沛公、项羽追北至城阳。○服虔曰：师败曰北。○韦昭曰：古背字也，背去而走也。○《师古》曰：北，阴幽之处，故谓退败奔走者为北。《老子》曰：“万物向阳而负阴。”许慎《说文解字》云：“北，乖也。”《史记·乐书》曰：“纣为朝歌北鄙之音。”朝歌者，不时；北者，败也；鄙者，陋也。是知北即训乖，训败，无劳借音。韦昭之徒，并为妄矣。○师古说主于驳韦伸服，而王念孙谓古北、背本同音，不为借音，又力斥颜说为凿。章怀此注，即本颜说，王氏已言之；苏氏之驳章怀，亦即本王说也。○今案：北之训败，义本龙门，服氏承之，不得为凿。败则士卒乖散，于《说文》之训北为乖，义亦一贯。是颜之伸服，说已圆足。必改北为背，须从脊背之义引而伸之，抑仍不过至反背之形而止矣。去而走，则韦氏所添设；经典凡言背，言背盟、背德，皆无去走之义也。不独此也，两军相见，由于不合；不合，即背也。是故又背逆、背畔之名辞。今战败又言背，则其说掍而难明。奔北古多连文，若北亦训背去而走，则其义复而近累。《史记·淮阴侯传》云“折北不救”，《吕览·忠廉篇》云“将众则必不挠北”，皆以训败为确，若训背则于义窒矣。惟北、败亦同音相训，颜氏之失在昧于古音，而又援引《老子》加入阴幽之说耳。◎弼按：王念孙说，王先谦《汉书补注·高帝纪》引之，词繁不录。</span>
事显，故不注。鲁连与燕将书曰：
<span class="c2">◎《汉书·艺文志·儒家》：《鲁仲连子》十四篇。◎《隋书·经籍志》：《鲁连子》五卷，录一卷。鲁连，齐人，不仕，称为先生。◎《旧唐志》：《鲁连子》五卷，鲁仲连撰。◎《新唐志》：《鲁连子》一卷。◎《玉海·艺文》：○《中兴书目》：五卷，退隐海上，论著此书。◎王应麟曰：《春秋正义》、《文选注》、《御览》、《史记正义》引之。◎叶德辉曰：《齐策》引《鲁连子》谏孟尝君勿逐舍人，遗燕将书说田单攻狄。《赵策》引说孟尝君养士，《水经注》丹水、汶水、沂水、巨洋水均引《鲁连子》。◎马国翰辑本《序》曰：《战国策》载其六篇，其却秦军、说燕将二篇，《史记》亦载，文句不同。参互校订，又搜采《意林》、《御览》等书，得佚文二十五节，合录一卷。指意在于势数，未能纯粹合圣贤之义。然高才远致，读其书想见其为人矣。◎《黄氏日抄》曰：鲁仲连闢新桓衍帝秦之说，引邹鲁不纳齐愍王之事为证，可谓深切著明矣。然解邯郸之围者，信陵君力也，非仲连口舌之争所能解也。射书聊城，使其将自杀，而城见屠，此不过为田单谋耳。纵当时无仲连书，聊城无救，势亦必亡，亦非甚有功于田单也。使连能说单无屠柳城，而约其将降；或说燕王无杀其将，以救聊城之命，皆可也。连释此不为，射书何为哉！惟不以爵赏自累，而轻世肆志，故得优游天下，如飞鸟翔空然。然直以为天下士，则未也。◎姚振宗曰：仲连之说新桓衍，衍不敢复言帝秦。亲将闻之，为却军五十里。是信陵未来之前，邯郸围已少解矣，其功固不小也。其遗燕将书，原约其全师归燕，或弃燕归齐，非不欲全一城之命。其后燕将自杀，田单屠聊，非仲连意计所及。黄氏不揣其本末，而苛论古人，殆不足据。</span>
“曹子为鲁将，三战三北而亡地五百里，向使曹子计不反顾，义不旋踵，刎颈而死，则亦不免为败军之将矣。曹子弃三北之耻，而退与鲁君计。桓公朝天子，会诸侯，曹子以一剑之任，披桓公之心于坛坫之上，颜色不变，辞气不悖。三战之所亡，一朝而复之。天下震动，诸侯惊骇，威加吴、越。”若此二士者，非不能成少廉而行小节也。
<span class="c2">◎李善注：○《史记》曰：秦缪公使百里奚子孟明视、蹇叔子西乞术及白乙丙，将兵袭郑，晋发兵遮秦兵于殽，虏秦三将以归。后还秦三将，穆公复三人官轶，复使将兵伐晋，大败晋人，以报殽之役。○又曰：曹沫者，鲁人也。以勇力事鲁庄公，为鲁将，与齐战，三败北。鲁庄公惧，乃献遂邑之地以和，犹复以为将。齐桓公许与鲁会于柯而盟，桓公与庄公既然盟于坛上，曹沫执匕首劫齐桓公。公问曰：“子将欲何？”曹沫曰：“齐强鲁弱，而大国侵鲁，亦已甚矣。今鲁城坏即压境，君其图之！”桓公乃许尽还鲁之侵地。曹沫三战所亡，尽复于鲁。◎胡玉缙曰：沫，一作“刿”，其本事见庄十年《左传》、十三年《公羊传》，而以前三北事皆未之及，惟《鲁连书》有之，其言手剑劫盟，与《公羊》互有详略。《史记》盖参酌以为说。裴注以鲁连在史公前，故舍彼取此耳。</span>
</span>
绝缨盗马之臣赦，楚、赵以济其难。
<span class="c1">◎臣松之案：楚庄掩绝缨之罪，事亦显，故不书。秦穆公有赦盗马事，赵则未闻。盖以秦亦赵姓，故互文以避上“秦”字也。
<span class="c2">◎李善注：○《说苑》曰：楚庄王赐群臣酒，日暮，华烛灭；有引王美人衣，美人乃挽绝冠缨，告王知之。王曰：“赐人酒醉，欲显妇人之节，吾不取也。”乃命左右勿上火：“与寡人饮不绝缨者，不欢也。”群臣缨皆绝，尽欢而去。后与晋战，引美人衣者五合五获以报庄王。○《吕氏春秋》曰：昔者秦穆公乘马，右服失之；野人取之。缪公自往求之，见野人方将食之于岐山之阳。缪公笑曰：“食骏马之肉不饮酒，余恐伤汝也。”遍饮而去。韩原之战，晋人已环缪公之车矣，晋梁靡已扣公左骖矣。野人尝食马于岐山之阳者三百有余人，毕力为缪公疾斗于车下，遂大克晋，及获惠公以归。○此秦而谓之赵者，《史记》曰“赵之先于秦共祖”，然则以其同祖，故曰“赵”焉。◎吕周翰曰：秦时而曰“赵”者，植之误也。◎何焯曰：○《秦本纪》：蜚廉子季胜之后造父，以善御幸于周穆王，王以赵城封造父，造父族由此为赵氏。蜚廉子恶来之后非子，以造父之宠，皆蒙赵城姓赵氏。周孝王以其伯翳后，邑之秦为附庸，使续嬴氏祀，号曰嬴秦。○然则秦尝为赵矣，不特为其同祖也。</span>
</span>
臣窃感先帝早崩，威王弃世，
<span class="c1">先帝，谓文帝。任城王彰薨，谥曰威。</span>
臣独何人，以堪长久！常恐先朝露，
<span class="c1">◎《汉书》：李陵谓苏武曰：“人如朝露。”</span>
填沟壑，坟土未乾，而身名并灭。臣闻骐骥长鸣，则伯乐照其能；
<span class="c1">◎《文选》“照”作“昭”。◎李善注：○《战国策》：楚客谓春申君曰：“昔骐骥驾车吴坂，迁延负辕而不能进。遭伯乐，仰而长鸣，知伯乐知己也。今仆屈厄久，君独无意使仆为君长鸣乎？”</span>
卢狗悲号，则韩国知其才。
<span class="c1">◎李善注：○《战国策》曰：齐欲伐魏，淳于髡谓齐王曰：“韩子卢者，天下之壮犬也；东郭者，海内之狡兔也。韩子卢逐东郭，环山者三，腾山者五，兔极于前，犬疲于后；犬兔俱罢，各死其处。田父见之，而擅其功。今齐、魏相持，臣恐强秦大楚承其后，有田父之功。”○高诱曰：韩国之卢犬，古之名狗也。然悲号之义未闻。◎刘良曰：卢，黑也，谓黑狗也。齐人韩国相狗于市，遂有狗号鸣而国知其善。</span>
是以效之齐、楚之路，以逞千里之任；试之狡兔之捷，以验搏噬之用。今臣志狗马之微功，窃自惟度，终无伯乐、韩国之举，是以于邑而窃自痛者也。
<span class="c1">◎《文选》“邑”作“悒”。◎《楚辞》曰：长呼吸以于悒。◎王逸曰：于邑，啼貌也。</span>

9. <span id="卷十九·魏书十九·任城陈萧王传第十九-陈思王植-9"></span>
“夫临博而企竦，闻乐而窃抃者，
<span class="c1">◎《说文》曰：博，局戏也，六箸十二棋。企，举踵也。竦，犹立也。抃，拊也。</span>
或有赏音而识道也。
<span class="c1">◎沈钦韩曰：○道，谓博道也。○《列子·说符》注：《古博经》曰：“博法，二人相对坐，向局，局分为十二道，两头当中名为水。”○《史记》：吴王濞太子与景帝博，争道。</span>
昔毛遂，赵之陪隶，犹假锥囊之喻，
<span class="c1">◎《史记·平原君传》：毛遂自赞于平原君。平原君曰：“贤士处世，譬若锥处囊中，其末立见。今先生处胜之门下三年，胜未有所闻。”遂曰：“使遂蚤处囊中，乃颖脱而出，非特其末立见而已也。”</span>
以寤主立功，何况巍巍大魏多士之朝，而无慷慨死难之臣乎！夫自衒自媒者，士女之丑行也。干时求进者，道家之明忌也。而臣敢陈闻于陛下者，诚与国分形同气，忧患共之者也。
<span class="c1">◎何焯曰：于是人民稀少，东西并鹜，馈输是忧，若屡丧败，魏将不复能支。且植自料才武犹不侯于真、休，故恳恳求试，不忍为秦、越之视也。</span>
冀以尘雾之微，
<span class="c1">《文选》“雾”作“露”。</span>
补益山海，荧烛末光，
<span class="c1">◎《文选》“荧”作“萤”。◎张照曰：萤，古字体本作“荧”。荧，小火也。以虫尾有光，故名。后世乃易火从虫。</span>
增辉日月，是以敢冒其丑而献其忠。”
<span class="c1">《文选》此下有“知必为朝士所笑。圣主不以人废言。伏望陛下少垂神听，臣则幸矣”数语。</span>
<span class="c1">◎《魏略》曰：植虽上此表，犹疑不见用，故曰“夫人贵生者，非贵其养体好服，终竟年寿也，贵在其代天而理物也。夫爵禄者，非虚张者也，有功德然后应之，当矣。
<span class="c2">何焯校改 “应”作“膺”。</span>
无功而爵厚，无德而禄重，或人以为荣，而壮夫以为耻。故太上立德，其次立功，盖功德者所以垂名也。名者不灭，士之所利，故孔子有夕死之论，孟轲有弃生之义。彼一圣一贤，岂不愿久生哉？志或有不展也。是用喟然求试，必立功也。呜呼！言之未用，欲使后之君子知吾意者也。
<span class="c2">《艺文类聚·五十三》有《又求自试表》，其前半即本传中《陈审举疏》。</span>
</span>

10. <span id="卷十九·魏书十九·任城陈萧王传第十九-陈思王植-10"></span>
三年，徙封东阿。
<span class="c1">◎东阿，见《武纪》兴平元年。◎《艺文类聚·五十一》载植《转封东阿王谢表》云：奉诏，太皇太后念雍丘下湿少桑，欲转东阿，当合王意，可遣人按行，知可居不？奉诏之日，伏增悲喜。臣以无功，虚荷国恩，爵尊禄厚，用无益于时；脂车秣马，志在黜放。不图陛下天父之恩，猥宣皇太后慈母之念迁之。陛下幸为久长计，圣旨恻隐，恩过天地。臣在雍丘，劬劳五年，左右罢殆，居业向定，园果万株，枝条始茂，私情区区，实所重弃。然桑田无业，左右贫穷，食裁糊口，形有裸露。臣闻古之任君，必有弃国，以为百姓。况乃转居沃土，人从蒙福。江海所流，无地不润；云雨所加，无物不茂。若陛下念臣从五年之劝，少见佐助，此枯木生华，白骨更肉，非臣之敢望也。饥者易食，寒食易衣，臣之谓矣。◎《御览·一百九十八》载植《迁都赋序》云：余初封平原，转出临淄，中命鄄城，遂徙雍丘，改邑浚仪，而末将適于东阿。号则六易，居宾三迁，车过瘠土，衣食不继。</span>
五年，复上疏求存问亲戚，因致其意曰：
<span class="c1">《文选》作“《求通亲亲表》”。</span>
“臣闻天称其高者，以无不覆；地称其广者，以无不载；日月称其明者，以无不照；江海称其大者，以无不容。故孔子曰：‘大哉尧之为君！惟天为大，惟尧则之。’夫天德之于万物，可谓弘广矣。盖尧之为教，先亲后疏，自近及远。
<span class="c1">尧亲九族，九族既睦，平章百姓，百姓昭明，协和万邦。</span>
其《传》曰：‘克明峻德，以亲九族；九族既睦，平章百姓。”及周之文王亦崇厥化，其《诗》曰：‘刑于寡妻，至于兄弟，以御于家邦。’
<span class="c1">◎《诗·大雅·思齐》之辞。◎毛苌曰：刑，法也。寡妻，嫡妻也。御，迎也。◎郑玄曰：寡妻，寡有之妻，言贤也。御，治也。文王以礼法接待其妻，至于宗族，以此又能为政治于家邦也。</span>
是以雍雍穆穆，风人咏之。昔周公吊管、蔡之不咸，广封懿亲以藩屏王室，
<span class="c1">◎李善注：○《左氏传》：富辰曰：“周公吊二叔之不咸。○马融曰：二叔，管、蔡也。◎姜阜曰：杜注二叔为夏、殷之叔世，本马融之说；其以二叔为管、蔡者，郑众、贾逵也。李注偶误引耳。◎钱大昭曰：杜注以二叔为夏、殷之叔世，孔颖达弥缝其失，谓马融有此说。今观李善所引马注亦与郑、贾同也。</span>
《传》曰：‘周之宗盟，异姓为后。’诚骨肉之恩爽而不离，亲亲之义实在敦固，未有义而后其君，仁而遗其亲者也。

11. <span id="卷十九·魏书十九·任城陈萧王传第十九-陈思王植-11"></span>
“伏惟陛下资帝唐钦明之德，体文王翼翼之仁，惠洽椒房，
<span class="c1">椒房，见《夏侯玄传》。</span>
恩昭九族，群后百寮，
<span class="c1">《文选》“族”作“亲”，“后”作“臣”。</span>
番休递上，
<span class="c1">◎李周翰曰：递，迭也。言百寮宿卫，以次休息，更递上直。</span>
执政不废于公朝，下情得展于私室，亲理之路通，庆吊之情展，诚可谓恕己治人，推惠施恩者矣。至于臣者，人道绝绪，禁锢明时，
<span class="c1">《文选》“锢”作“固”。“锢”与“固”通。下文诏语作“禁固”。</span>
臣窃自伤也。不敢过望交气类，
<span class="c1">◎《文选》“过”作“乃”。◎胡三省曰：○《易》曰：同声相应，同气相求。○此言志同道合者，畴昔文会之友也。</span>
修人事，叙人伦。近且婚媾不通，兄弟乖绝，
<span class="c1">《文选》 “乖”作“永”。</span>
吉凶之问塞，
<span class="c1">下文诏报曰“本无禁固诸国通问之诏”。</span>
庆吊之礼废，恩纪之违，甚于路人，隔阂之异，殊于胡越。
<span class="c1">殊，绝也。</span>
今臣以一切之制，
<span class="c1">◎李善注：○《汉书音义》曰：一切，权时也。◎胡三省曰：一切，谓权宜也。一说，一切谓不问可否，一切整齐之也。</span>
永无朝觐之望，至于注心皇极，
<span class="c1">皇极，宅中之位，人君居之。</span>
结情紫闼，神明知之矣。然天实为之，谓之何哉！
<span class="c1">◎胡三省曰：植意盖谓君者，天也；天可违乎！</span>
退惟诸王常有戚戚具尔之心，
<span class="c1">◎《文选》“惟”作“省”。◎张铣注：惟，思也。◎李善注：《毛诗》曰：戚戚兄弟，莫远具尔。◎胡三省曰：尔，义与“迩”通。</span>
愿陛下沛然垂诏，使诸国庆问，四节得展，
<span class="c1">四节，谓四时之节。展，舒也。</span>
以叙骨肉之欢恩。全怡怡之笃义。妃妾之家，膏沐之遗，
<span class="c1">◎吕延济曰：膏，脂也。沐，甘浆之属也。</span>
岁得再通，齐义于贵宗，等惠于百司，
<span class="c1">贵宗，谓贵戚及公卿之族也。百司，谓百官也。</span>
如此，则古人之所叹，风雅之所咏，复存于圣世矣。

12. <span id="卷十九·魏书十九·任城陈萧王传第十九-陈思王植-12"></span>
“臣伏自惟省，无锥刀之用。及观陛下之所拔授，若以臣为异姓，窃自料度，不后于朝士矣。若得辞远游，戴武弁，
<span class="c1">◎李善注：○蔡邕《独断》曰：远游冠者，王侯所服。○《傅子》曰：侍中冠武弁。</span>
解朱组，佩青绂，驸马、奉车，趣得一号，
<span class="c1">◎济注：趣，疾也。言将立功绩，疾取一勋号也。◎胡三省曰：驸马、奉车都尉及骑都尉，为三都尉，皆汉武帝置。魏、晋以下，多以宗室及外戚为之。</span>
安宅京室，执鞭珥笔，出从华盖，入侍辇毂，承答圣问，拾遗左右，
<span class="c1">◎胡三省曰：珥笔，插笔也。古者侍臣持橐簪笔。华盖，乘舆车上施之。魏、晋之制，侍中与散骑常侍，或乘舆、御殿及出游幸、祭祀、治兵，侍中居左，常侍居右，备切问近对，拾遗补阙。</span>
乃臣丹诚之至愿，
<span class="c1">《文选》“诚”作“情”。</span>
不离于梦想者也。远慕《鹿鸣》君臣之宴，中咏《常棣》匪他之诫，下思《伐木》友生之义，终怀《蓼莪》罔极之哀；
<span class="c1">◎何焯曰：此谓太皇太后四年崩也。</span>
每四节之会，块然独处，左右惟仆隶，所对惟妻子，高谈无所与陈，发义无所与展，未尝不闻乐而拊心，临觞而叹息也。臣伏以为犬马之诚不能动人，譬人之诚不能动天。崩城、陨霜，
<span class="c1">◎胡三省曰：齐大夫杞梁战死于莒城，其妻向城而哭，城为之崩。邹衍尽忠于君，燕惠王信谗而系之。邹子仰天而哭，正复而天降霜。</span>
臣初信之，以臣心况，
<span class="c1">◎胡三省曰：况，譬也。</span>
徒虚语耳。若葵藿之倾叶，太阳虽不为之回光，然向之者诚也。
<span class="c1">◎《文选》“然”下有“终”字。◎胡三省曰：言葵藿，草也，倾叶于日，日虽不为回光，终是诚心向日也。</span>
窃自比于葵藿，若降天地之施，垂三光之明者，实在陛下。

13. <span id="卷十九·魏书十九·任城陈萧王传第十九-陈思王植-13"></span>
“臣闻《文子》曰：‘不为福始，不为祸先。’
<span class="c1">◎李善注：○《文子》曰：与道为际，与德为邻，不为福始，不为祸先。○《范子》曰：文子者，姓辛，葵邱濮上人也，称曰计然。南游于越，范蠡师事之。◎班固曰：文子，老子弟子。◎李周翰曰：福始祸先，谓诸王皆不表，植独先表也。</span>
今之否隔，友于同忧，
<span class="c1">◎胡三省曰：否隔，不通也。友于，兄弟也。</span>
而臣独倡言者，
<span class="c1">《文选》此下有“何也”二字。</span>
窃不愿于圣世使有不蒙施之物。有不蒙施之物，必有惨毒之怀，故《柏舟》有‘天只’之怨，《谷风》有‘弃予’之叹。
<span class="c1">◎李善注：○《毛诗·柏舟》曰：母也天只，不谅人只。○毛苌曰：谅，信也。母也，尚不信我也。○又《谷风》曰：将安将乐，汝转弃予。</span>
故伊尹耻其君不为尧、舜，孟子曰：‘不以舜之所以事尧事其君者，不敬其君者也。’臣之愚蔽，固非虞、伊，至于欲使陛下崇光被时雍之美，宣缉熙章明之德者，
<span class="c1">◎胡三省曰：○光被时雍，言帝尧睦族之效。○《诗·周颂》曰：维清缉熙，文王之典。○郑氏《笺》曰：缉熙，光明也。○故植以言文王之治。</span>
是臣慺慺之诚，
<span class="c1">《文选》“为”作“臣”。</span>
窃所独守，实怀鹤立企伫之心。敢复陈闻者，冀陛下傥发天聪而垂神听也。”

14. <span id="卷十九·魏书十九·任城陈萧王传第十九-陈思王植-14"></span>
诏报曰：“盖教化所由，各有隆弊，非皆善始而恶终也，事使之然。
<span class="c1">◎胡三省曰：隆，崇也。谓立教之始，各有所崇，其流弊则事势使之然也。</span>
故夫忠厚仁极草木，则《行苇》之诗作；
<span class="c1">◎《毛诗》：《行苇》，忠厚也。周家忠厚，仁及草木，故能内睦九族，外尊事黄耇，养老乞言，以成其福禄焉。</span>
恩泽衰薄，不亲九族，则《角弓》之章刺。
<span class="c1">◎《毛诗》：《角弓》，父兄刺幽王也。不亲九族而好谗佞，骨肉相怨，故作是诗。</span>
今令诸国兄弟，情理简怠，妃妾之家，膏沐疏略，朕纵不能敦而睦之，王援古喻义备悉矣，何言精诚不足以感通哉？夫明贵贱，崇亲亲，礼贤良，顺少长，国之纲纪，本无禁固诸国通问之诏也，
<span class="c1">何焯校改“固”作“锢。”</span>
矫枉过正，下吏惧谴，以至于此耳。已敕有司，如王所诉。”
<span class="c1">毛本“诉”作“訢”，误。</span>

15. <span id="卷十九·魏书十九·任城陈萧王传第十九-陈思王植-15"></span>
植复上疏陈审举之义，曰：“臣闻天地协气而万物生，君臣合德而庶政成；五帝之世非皆智，三季之末非皆愚，
<span class="c1">毛本作“皆非”，误。</span>
用与不用，知与不知也。既时有举贤之名，而无得贤之实，必各援其类而进矣。谚曰：‘相门有相，将门有将。’
<span class="c1">◎《史记·孟尝君传》：田文曰：“文闻将门必有将，相门必有相。”</span>
夫相者，文德昭者也；将者，武功烈者也。文德昭，则可以匡国朝，致雍熙，稷、契、夔、龙是也；武功烈，则所以征不庭，威四夷，南仲、方叔是矣。昔伊尹之为媵臣，至贱也，吕尚之处屠钓，至陋也，及其见举于汤武、周文，诚道合志同，玄谟神通，岂复假近习之荐，因左右之介哉。书曰：‘有不世之君，必能用不世之臣；用不世之臣，必能立不世之功。’殷、周二王是矣。若夫龌龊近步，遵常守故，安足为陛下言哉？故阴阳不和，三光不畅，官旷无人，庶政不整者，三司之责也。疆埸骚动，方隅内侵，没军丧众，干戈不息者，
<span class="c1">毛本“干”作“于”，误。</span>
边将之忧也。岂可虚荷国宠而不称其任哉？故任益隆者负益重，位益高者责益深，《书》称‘无旷庶官’，《诗》有‘职思其忧’，此其义也。

16. <span id="卷十九·魏书十九·任城陈萧王传第十九-陈思王植-16"></span>
“陛下体天真之淑圣，登神机以继统，冀闻‘康哉’之歌，偃武行文之美。
<span class="c1">《册府》“行”作“修”。</span>
而数年以来，水旱不时，民困衣食，师徒之发，岁岁增调，加东有覆败之军，
<span class="c1">太和二年，曹休石亭之败。</span>
西有殪没之将，
<span class="c1">太和二年，诸葛亮斩王双；五年，亮射杀张郃。</span>
至使蚌蛤浮翔于淮、泗，鼲鼬讙哗于林木。臣每念之，未尝不辍食而挥餐，临觞而搤腕矣。昔汉文发代，疑朝有变，宋昌曰：‘内有朱虚、东牟之亲，外有齐、楚、淮南、琅邪，此则磐石之宗，愿王勿疑。’臣伏惟陛下远览姬文二虢之援，中虑周成召、毕之辅，
<span class="c1">◎胡三省曰：虢仲、虢叔，文王之母弟，文王咨于二虢，以成王业。召公、毕公，周同姓也。二伯分治，辅成王以成太平之功。</span>
下存宋昌磐石之固。昔骐骥之于吴阪，可谓困矣，及其伯乐相之，孙邮御之，形体不劳而坐取千里。盖伯乐善御马，明君善御臣；伯乐驰千里，明君致太平；诚任贤使能之明效也。若朝司惟良，万机内理，武将行师，方难克弭。陛下可得雍容都城，何事劳动銮驾，暴露于边境哉？

17. <span id="卷十九·魏书十九·任城陈萧王传第十九-陈思王植-17"></span>
“臣闻‘羊质虎皮，见草则悦，见豺则战，忘其皮之虎也。’今置将不良，有似于此。故语曰：‘患为之者不知，知之者不得为也。’昔乐毅奔赵，心不忘燕；廉颇在楚，思为赵将。臣生乎乱，长乎军，又数承教于武皇帝，伏见行师用兵之要，不必取孙、吴而闇与之合。窃揆之于心，常愿得一奉朝觐，排金门，蹈玉陛，列有职之臣，赐须臾之问，
<span class="c1">《册府》“问”作“间”。</span>
使臣得一散所怀，摅舒蕴积，死不恨矣。

18. <span id="卷十九·魏书十九·任城陈萧王传第十九-陈思王植-18"></span>
“被鸿胪所下发士息书，期会甚急。又闻豹尾已建，戎轩骛驾，陛下将复劳玉躬，扰挂神思。臣诚竦息，不遑宁处。愿得策马执鞭，首当尘露，撮风后之奇，
<span class="c1">◎潘眉曰：撮，当作“握”。◎弼按：○《汉书·艺文志》：《风后》十三篇，图二卷，黄帝臣依托也。○《四库提要》云：《握奇经》一卷，旧本题风后撰。《汉志》无《握奇经》之名，其依托更不待辨。</span>
接孙、吴之要，
<span class="c1">孙武、吴起也。</span>
追慕卜商起予左右，
<span class="c1">卜商字子夏。孔子曰：“起予者商也，始可与言《诗》已矣。”</span>
效命先驱，
<span class="c1">毛本“驱”作“躯”，误。</span>
毕命轮毂，虽无大益，冀有小补。然天高听远，情不上通，徒独望青云而拊心，仰高天而叹息耳。屈平曰：‘国有骥而不知乘，焉皇皇而更索！’
<span class="c1">◎梁章钜曰：此宋玉《九辨》第八章之词，子建云“屈平”，误。</span>
昔管、蔡放诛，周、召作弼；
<span class="c1">◎胡三省曰：成王幼，管叔、蔡叔以武庚畔。成王诛管叔，放蔡叔，以周公为师，召公为保，而相左右。</span>
叔鱼陷刑，叔向匡国。
<span class="c1">◎胡三省曰：○《左传》：晋邢侯与雍子争田，久而无成。韩宣子使叔鱼断旧狱，罪在雍子。雍子纳其女于叔鱼，叔鱼蔽罪于邢侯。邢侯怒，杀叔鱼及雍子于朝。宣子问其罪于叔向，不以叔向为私其亲而从之。决平也。</span>
三监之衅，臣自当之；二南之辅，求必不远。华宗贵族，藩王之中，必有应斯举者。故《传》曰：‘无周公之亲，不得行周公之事。’唯陛下少留意焉。

19. <span id="卷十九·魏书十九·任城陈萧王传第十九-陈思王植-19"></span>
“近者汉氏广建藩王，丰则连城数十，约则飨食祖祭而已，未若姬周之树国，五等之品制之。若扶苏之谏始皇，淳于越之难周青臣，
<span class="c1">◎李慈铭曰：博士齐人淳于越难仆射周青臣，事见《史记·秦始皇本纪》。</span>
可谓知时变矣。夫能使天下倾耳注目者，当权者是矣，故谋能移主，威能慑下。豪右执政，不在亲戚；权之所在，虽疏必重，势之所去，虽亲必轻，盖取齐者田族，非吕宗也。分晋者赵、魏，非姬姓也。
<span class="c1">◎胡三省曰：齐太公姓吕，其后为田成子所取，非吕族也。晋唐叔，姬姓，其后为赵籍、魏斯、韩虔所分。此不言韩，以韩亦姬姓。◎李慈铭曰：分晋者赵、魏，不云三家者，以韩为曲沃桓叔之后，本晋公族也。</span>
唯陛下察之。苟吉专其位，凶离其患者，异姓之臣也。欲国之安，祈家之贵，存共其荣，没同其祸者，公族之臣也。今反公族疏而异姓亲，臣窃惑焉。

20. <span id="卷十九·魏书十九·任城陈萧王传第十九-陈思王植-20"></span>
“臣闻孟子曰：‘君子穷则独善其身，达则兼善天下。’今臣与陛下践冰履炭，登山浮涧，寒温燥湿，高下共之，岂得离陛下哉？不胜愤懑，拜表陈情。若有不合，乞且藏之书府，不便灭弃，
<span class="c1">便，疑作“使”。</span>
臣死之后，事或可思。若有豪釐
<span class="c1">宋本作“氂”。</span>
少挂圣意者，乞出之朝堂，使夫博古之士，纠臣表之不合义者。如是，则臣愿足矣。”帝辄优文答报。
<span class="c1">◎《文馆词林·六百六十四》载魏明帝《答东阿王论边事诏》云：省览来书，至于再三。朕以不德，夙遭旻凶，圣祖皇考，复见孤弃。武宣皇后复即玄宫。重此哀茕，五内伤剥。又以眇身，闇于从政，是故二寇未诛，黔首元元，各不得所。虽复兢兢，坐而待旦，惧云无益。王侠辅帝室，朕深赖焉，何乃谦卑，自同三监？知吴、蜀未枭，海内虚耗为忧，又虑边将或非其人，诸所开论。朕敬德之高谋良策，思闻其次。◎梁章钜曰：《植集》无《论边事表》，或即是此篇。◎弼按：诏文“何乃谦卑，自同三监”，即答疏中语也。◎胡三省曰：植求自试，而但以优诏答之，终疑之也。</span>
<span class="c1">◎《魏略》曰：是后大发士息，及取诸国士。植以近前诸国士息已见发，其遗孤稚弱，在者无几，而复被取，乃上书曰：“臣闻古者圣君，与日月齐其明，四时等其信，是以戮凶无重，赏善无轻，怒若惊霆，喜若时雨，恩不中绝，教无二可，以此临朝，则臣下知所死矣。受任在万里之外，审主之所以受官，必己之所以投命，
<span class="c2">宋本 “己”作“以”，无下“以”字。</span>
虽有构会之徒，泊然不以为惧者，盖君臣相信之明效也。昔章子为齐将，人有告之反者，威王曰：‘不然。’左右曰：‘王何以明之？’王曰：‘闻章子改葬死母；彼尚不欺死父，顾当叛生君乎？’此君之信臣也。
<span class="c2">◎《战国策》：秦假道韩、魏以攻齐，齐威王使章子将而应之。章子为双其徽章，以杂秦军。候者言：“章子以齐入秦。”威王不应。顷之间候复言：“章子以齐兵降秦。”威王不应。而此者三。有司请曰：“言章子之败，异人而同辞，王何不废将而击之？”王曰：“此不叛寡人。”顷间言齐兵大胜。左右曰： “何以知之？”王曰：“吾使章子将也，勉之曰：‘夫子全兵而还，必更葬将军之母。’对曰： ‘臣母得罪臣父，臣父未教而死。夫不得父教，而更葬母，是欺死父也，故不敢。’夫为人子而不欺死父，岂为人臣而欺生君哉！”</span>
昔管仲亲射桓公，后幽囚从鲁槛车载，使少年挽而送齐。管仲知桓公之必用己，惧鲁之悔，谓少年曰：‘吾为汝唱，汝为和，声和声，宜走。’于是管仲唱之，少年走而和之，日行数百里，宿昔而至。至则相齐，此臣之信君也。
<span class="c2">◎《吕氏春秋》：管子得于鲁。鲁束缚而槛之，使役人载而送之齐，其讴歌而引。管子恐鲁之止而杀己也，欲速至齐，因谓役人曰：“我为汝唱，汝为我和。”其所唱適宜走，役人不倦，而取道甚速。</span>
臣初受封，策书曰：‘植受兹青社，封于东土，以屏翰皇家，为魏藩辅。’而所得兵百五十人，皆年在耳顺，或不踰矩，虎贲官骑及亲事凡二百余人。正复不老，皆使年壮，备有不虞，检校乘城，顾不足以自救，况皆复耄耋罢曳乎？而名为魏东藩，使屏翰王室，臣窃自羞矣。就之诸国，国有士子，合不过五百人。伏以为三军益损，不复赖此。方外不定，必当须（辨）〈办〉者，臣愿将部曲倍道奔赴，夫妻负襁，子弟怀粮，蹈锋履刃，以徇国难，何但习业小儿哉？愚诚以挥涕增河，鼷鼠饮海，于朝万无损益，于臣家计甚有废损。又臣士息前后三送，兼人已竭。惟尚有小儿，七八岁已上，十六七已还，三十余人。今部曲皆年耆，卧在床席，非糜不食，眼不能视，气息裁属者，凡三十七人；疲瘵风靡，疣盲聋聩者，二十三人。惟正须此小儿，大者可备宿卫，虽不足以御寇，粗可以警小盗；小者未堪大使，为可使耘鉏秽草，驱护鸟雀。休候人则一事废，一日猎则众业散，不亲自经营则功不摄；常自躬亲，不委下吏而已。陛下圣仁，恩诏三至，士子给国，长不复发。明诏之下，有若皦日，保金石之恩，必明神之信，画然自固，如天如地。定习业者并复见送，晻若昼晦，怅然失图。伏以为陛下既爵臣百寮之右，居藩国之任，为置卿士，屋名为宫，冢名为陵，不使其危居独立，无异于凡庶。若柏成欣于野耕，
<span class="c2">◎《庄子》：尧治天下，伯成子高立为诸侯。尧授舜，舜授禹，辞为诸侯而耕。</span>
子仲乐于灌园；
<span class="c2">陈仲子，齐人。楚王欲以为相，而不许；为人灌园。见《列士传》。</span>
蓬户茅牖，原宪之宅也；陋巷箪瓢，颜子之居也：臣才不见效用，常慨然执斯志焉。若陛下听臣悉还部曲，罢官属，省监官，使解玺释绂，追柏成、子仲之业，营颜渊、原宪之事，居子臧之庐，宅延陵之室。如此，虽进无成功，退有可守，身死之日，犹松、乔也。然伏度国朝终未肯听臣之若是，固当羁绊于世绳，维系于禄位，怀屑屑之小忧，执无已之百念，安得荡然肆志，逍遥于宇宙之外哉？此愿未从，陛下必欲崇亲亲，笃骨肉，润白骨而荣枯木者，惟遂仁德以副前恩诏。”皆遂还之。</span>

21. <span id="卷十九·魏书十九·任城陈萧王传第十九-陈思王植-21"></span>
其年冬，诏诸王朝六年正月。
<span class="c1">诏见《明纪》太和五年八月。</span>
其二月，以陈四县封植为陈王，邑三千五百户。
<span class="c1">◎陈国治陈，见《武纪》兴平二年。◎吴增僅曰：汉末陈王宠为袁绍所杀，国除为郡。黄初四年，淮南王邑改封此。太和六年，东阿王植封此。植薨，子志徙封济北，国复为郡。◎《艺文类聚·五十一》载植《改封陈王谢恩章》云：臣既弊陋，守国无效，自分削黜，以彰众诫。〖《子建集》“削黜”作“出削”，“诫”作“诚”。〗不意天恩滂霈，润泽横流，猥蒙加封，茅土既优，爵赏必重，非臣虚浅，所宜奉受；非臣灰身，所能报塞。〖《子建集》“塞”作“答”。〗◎又载《谢妻改封表》云：玺书今以东阿王妃为陈王妃，并下印绶，因故上前所假印，以其拜授书以即日到，臣辄奉诏拜。其才质底下，谬同受私，遇宠素餐，非臣秽衅，所宜蒙获。夙夜忧叹，念报罔极。洪施遂隆，既荣枝干，猥复正臣妃为陈妃。熠燿宣朗，非妾妇惷愚所当蒙被。葵藿草物，犹感恩养。况臣含气，衔佩弘惠，没而后已。诚非翰墨屡辞所能报答。〖《子建集》“底下”作“仾下”，“熠燿”作“光耀”。〗</span>
植每欲求别见独谈，论及时政，幸冀试用，终不能得。既还，怅然绝望。时法制，待藩国既自峻迫，寮属皆贾竖下才，兵人给其残老，大数不过二百人。又植以前过，事事复减半，
<span class="c1">宋本无下“事”字。</span>
十一年中而三徙都，常汲汲无欢，遂发疾薨，时年四十一。
<span class="c1">◎周寿昌曰：○“四十一”下疑脱“谥曰思”三字。○《明纪》：太和六年十一月庚寅，陈思王植薨。○考帝纪，诸王薨例不书谥，彼特出“思”字，而本传反不书谥，皆误。◎胡三省曰：谥法，追悔前过曰思。</span>
<span class="c1">◎植常为琴瑟调歌，辞曰：
<span class="c2">宋本作“瑟瑟调”，误。宋本《子建集》题曰 “《吁嗟篇》”。</span>
“吁嗟此转蓬，居世何独然！长去本根逝，夙夜无休间。
<span class="c2">◎黄节注：○《说苑》云，秋蓬恶于根本，而美于枝叶。秋风一起，根且拔矣。</span>
东西经十陌，
<span class="c2">宋本“十”作 “七”。</span>
南北越九阡，卒遇回风起，吹我入云间。自谓终天路，忽焉下沈渊。惊飚接我出，
<span class="c2">◎黄节注：○《尔雅》曰：扶摇谓之猋。○郭注曰：暴风从下上。猋，通作飙。</span>
故归彼中田。
<span class="c2">◎故，疑作“放”。◎《诗·小雅》：中田有卢。◎郑《笺》云：中田，田中也。</span>
当南而更北，谓东而反西，宕宕当何依，忽亡而复存。飘飖周八泽，连翩历五山，流转无恒处，谁知吾苦艰？愿为中林草，秋随野火燔，糜灭岂不痛，愿与林叶连。”
<span class="c2">◎宋本《子建集》作 “愿与株荄连”。◎或曰：《送白马王》及《琴瑟调》二篇，顿挫凄壮，仲宣、公幹俱不能及，《风》、《雅》以还，一人而已。◎丁晏曰：《植传》，十一年中而三徙都，尝汲汲无欢。此诗当感徙都而作，收两语痛心之言，伤同根而见灭也。</span>
◎孙盛曰：异哉，魏氏之封建也！不度先王之典，不思藩屏之术，违敦睦之风，背维城之义。汉初之封，或权侔人主，虽云不度，时势然也。魏氏诸侯，陋同匹夫，虽惩七国，矫枉过也。
<span class="c2">也，疑作“正”。</span>
且魏之代汉，非积德之由，风泽既微，六合未一，而彫翦枝幹，委权异族，势同瘣木，危若巢幕，
<span class="c2">监本 “若”作“共”，误。</span>
不嗣忽诸，非天丧也。五等之制，万世不易之典。六代兴亡，曹冏论之详矣。
<span class="c2">◎何焯曰：○段成式《语资篇》载元魏尉瑾曰：九锡或称王粲，《六代》亦言曹植。○按：元首不以文章名世，安得宏伟至此！意者陈王感怆孤立，常著论欲上，以身属亲藩，嫌为己地，至身没而元首以贻曹爽欤？◎又曰：○《晋书·曹志传》：武帝常阅《六代论》，问志：“是卿先王所作邪？”志对曰：“先王有手所作目录，请归寻按。”还奏曰：“按录无此。”帝曰：“谁作？”对曰：“以臣所闻，是臣族父冏所作，以先王文高名著，欲令书传于后，是以假托。”帝谓公卿曰：“父子证明，足以为审，可无复疑。”○按：允恭最称好学，岂有先王所作，必待寻按目录，乃定是非？且素知元首假托，何不即相证明，待帝再问邪？或缘此论于司马氏后事，有若烛照，身立其廷，恐招猜忌，故逊词诡对耳。◎沈家本曰：此论有云 “大魏之兴，于今二十有四年矣”，则当在齐王芳正始四年上也。陈思薨于太和六年，下距正始四年，凡十二年，而谓预作此论，恐未然。且陈王于《陈审举之义疏》中，曾言广建藩王，几二百言，亦何尝以身属亲藩为嫌哉！◎弼按：曹囧字元首，《六代论》见下卷评后注引《魏氏春秋》。</span>
</span>
遗令薄葬。以小子志，保家之主也，欲立之。
<span class="c1">◎《晋书·曹志传》：曹志字允恭，谯国谯人，魏陈思王植之孽子也。少好学，以才行称，夷简有大度，兼善骑射。植曰：“此保家主也。”立以为嗣。◎《艺文类聚·五十一》载植《封二子为乡公谢恩章》云：诏书封臣息男苗为高阳乡公，志为穆乡公。臣伏自惟，文无升堂庙胜之功，武无摧锋接刃之效，天时运幸，得生贵门，遇以亲戚，少荷光宠，窃位列侯，荣曜当世。顾影惭形，流汗反侧。洪恩罔极，云雨增加，既荣本幹，枝叶并蒙。苗、志小竖，既顽且稚，猥荷列爵，并佩金紫。施崇一门，惠及父子。◎据此文，则植有二子，一名苗，本传未载。</span>
初，植登鱼山，临东阿，喟然有终焉之心，
<span class="c1">终，宋本作“归”。</span>
遂营为墓。
<span class="c1">◎《异苑》：陈思王尝登鱼山，临东阿，忽闻岩岫里有诵经声，清遒深亮，远谷流响，肃然有灵气，不觉敛衿祗敬，便有终焉之志，即效而则之。今梵唱皆植依擬所造。◎梁释慧皎《高僧传·诵经篇论》云：始有魏陈思王曹植，深爱经律，属意经旨，既通般若之瑞响，又感渔山之神制。于是删治瑞应本起，以为学者之宗。传声则三千有余，在契则四十有二。◎《法苑珠林·呗讚篇》云：陈思王曹植每读佛经，以为至道之宗极，遂制转讚读七章。〖《广宏明集》作“转读七章”。〗升降曲折之响，故世之讽诵，咸宪章焉。常游鱼山，忽闻空中梵天之响，清雅哀婉，其声动心。独听良久，乃摹其声节，写为梵呗，撰文制音，传为后式。◎《寰宇记》卷十三：鱼山一名吾山，曹植葬其西，亦其所封之国也，周围二十里。◎《方舆纪要》卷三十三：○鱼山在东阿县西北八里，一名吾山。○《史记·河渠书》：《瓠子歌》：“吾山平兮钜野溢。”○徐广曰：东阿县鱼山也。○今山在大清河西盐舟，自泺口来者俱泊于此。○《名胜志》：曹子建墓在开封通许县之七里冈。成化九年大水，墓崩二穴，居民入视，隧表碣曰曹子建墓。◎杭世骏曰：植曾徙封雍丘王，雍丘今之杞县，距通许四十里而近，岂植真葬斯地邪？◎弼按：此说与鱼山营墓之事不合，与《寰宇记》亦异。◎蒋超伯曰：东阿县西八里鱼山陈思王墓旁有隋开皇十三年所制碑，其铭曰：“分珪作瑞，建国开疆；蕙楼兰阁，远迈灵光。”</span>
子志嗣，徙封济北王。景初中诏曰：“陈思王昔虽有过失，既克己慎行，以补前阙，且自少至终，篇籍不离于手，诚难能也。其收黄初中诸奏植罪状，
<span class="c1">◎李慈铭曰：上文称“陈思王”，不应又称“植”。</span>
公卿已下议尚书、秘书、中书三府、大鸿胪者皆削除之。
<span class="c1">◎李慈铭曰：“议”下疑脱“藏”字或“在”字。</span>
撰录植前后所著赋、颂、诗、铭、杂论凡百余篇，副藏内外。”
<span class="c1">◎《宋书·乐志》：○曹植《鞞舞歌序》曰：汉灵帝西园故事，〖《晋志》“故事”作“鼓吹”。〗有李坚者，能鞞舞。遭乱西随将军段煨。先帝闻其旧又伎，召之。坚既中废，兼古曲多谬误，异代之文，未必相袭，故依前曲改作新歌五篇。不敢充之黄门，近以成下国之陋乐焉。◎《宋志》又曰：魏陈思王《鞞舞歌》五篇，曰《圣皇篇》、《灵芝篇》、《大魏篇》、《精微篇》、《孟冬篇》。◎《隋书·经籍志》：《列女传颂》一卷，曹植撰。《书讚》五卷，汉明帝殿阁画，魏陈思王讚。魏陈思王曹植《集》三十卷。◎《唐经籍志》：魏陈思王《集》二卷，又三十卷。◎《四库总目提要》云：《曹子建集》十卷。《唐志》云二十，复云三十者，盖隋时旧本二十卷，合并重编，实无两集。郑樵《通志略》亦并载二本，焦竑《国史·经籍志》合二本为五十卷，谬甚。此本目录后有“嘉定六年癸酉”字，犹从宋宁宗时本翻雕。凡赋四十四篇，诗七十四篇，杂文九十二篇，合二百十篇。残篇断句，错出其间。《弃妇篇》见《玉台新咏》。《镜铭》八字反覆颠倒，皆叶韵成文，实为回文之祖，见《艺文类聚》。皆未收入，亦不免有所舛漏。◎姚振宗曰：陈思王文章有前后录。景初诏撰称“前后所著百余篇”，亦似指前录、后录而言。除前录自定七十八篇，后录当二十余，疑前录三十卷，后录二十卷。隋时但有前录，唐代乃前后录并出。《通志略》以三十卷在前，二十卷列后，似亦以为前录、后录，所以别于《唐志》之颠倒欤？然是否即景初原本，不可知也。◎胡玉缙曰：植自定前录七十八篇，有见文，后录定否不可知。景初中诏撰植前后所著，前后犹先后尔，各为一事。否则前录七十八篇为三十卷，后录二十余篇为二十卷，不应后俱录系长篇文字。况业经诏撰，讵有仍其所自定者？以此知《通知略》所载两本，非景初本；其三十卷本，非自定前录。《唐志》先二十后三十，亦无所谓颠倒也。姚说殊嫌牵合傅会。◎弼按：子建撰前录七十八篇，见前裴注引《典略》杨修答书注下。◎钟峥《诗品》曰：陈思为建安之杰。◎又曰：陈思王诗，其源出于《国风》，骨气奇高，词采华茂，情兼雅怨，体被文质，粲溢今古，卓然不群。嗟乎！陈思之于文章也，譬人伦之有周、孔，麟羽之有龙凤，音乐之有琴笙，女工之有黼黻。故孔氏之门，如用《诗》则公幹升堂，思王入室矣。◎《文心雕龙·章表篇》曰：陈思之表，独冠群才。◎《明诗篇》曰：四言五言兼善，则子建、仲宣、丁晏。◎《陈思王诗抄序》曰：洛神九咏，屈灵均之嗣声；求试诸疏，刘更生之方驾。与杨德祖书，不以翰墨为勋绩，词赋为君子。其所见甚大，不仅以诗人目之。又《东阿怀古》云：“新莽有女不附篡，孟德有子不忘汉，天遣血嗣全孤忠，自发奸邪一家判。”亦实录也。◎弼按：孟德亦有女山阳夫人，可与黄皇室主并称。◎又按：丁晏有《陈思王年谱》一卷，附《曹集》后。</span>
志累增邑，并前九百九十户。
<span class="c1">◎陈景云曰：魏室诸王，至正元、景元间，普增封邑，其户皆累千。即如平阳、成武二公，亦皆踰千户矣。思王初封于陈，已有邑三千五百户；至子志嗣爵，又累增邑，乃并前计之，止有九百九十户。必传写脱误也。</span>
<span class="c1">◎《志别传》曰：
<span class="c2">《曹志别传》，隋、唐志不著录。</span>
志字允恭，好学有才行。晋武帝为中抚军，迎常道乡公于邺，志夜与帝相见，帝与语，从暮至旦，甚器之。及受禅，改封鄄城公。发诏以志为乐平太守，历章武、赵郡，迁散骑常侍、国子博士，后转博士祭酒。及齐王攸当之藩，下礼官议崇锡之典，志叹曰：“安有如此之才，如此之亲，而不得树本助化，而远出海隅者乎？”乃建议以谏，辞旨甚切。帝大怒，免志官。
<span class="c2">◎《晋书·曹志传》：志常恨其父不得志于魏，因怆然欢曰：“安有如此之才，如此之亲，不得树本助化，而远出海隅。晋朝之隆，其殆乎哉！”乃奏议曰：“伏闻大司马齐王当出藩东夏，备物尽礼，同之二伯。今陛下为圣君，稷、契为贤臣，内有鲁、卫之亲，外有齐、晋之辅，坐而守安，此万世之基也。古之夹辅王室，同姓则周公其人也，异姓则太公其人也。皆身在内，五世反葬。后虽有五霸代兴，桓、文谲主，下有请隧之僭，上有九锡之礼，终于谲而不正，验于尾大不掉，岂与召公之歌《棠棣》，周诗之咏《鸱鸮》同日论哉！今圣朝创业之始，始之不谅，后事难工。幹植不强，枝叶不茂；骨鲠不存，皮肤不充。自羲皇以来，岂是一姓之独有！欲结其心者，当有磐石之固。夫欲享万世之利者，当与天下议之。故天之聪明，自我人之聪明。秦、魏欲独擅其威，而财得没其身；周、汉能分其利，而亲疏为之用。此自圣主之深虑，日月之所照。事虽浅，当深谋之；言虽轻，当重思之。志备位儒官，若言不及礼，是志寇窃。知忠不言，议所不敢。志以为当如博士等议。”议成当上，见其从弟高邑公嘉。嘉曰：“兄议甚切，百年之后必书晋史，目下将见责邪。”帝览议，大怒曰： “曹志尚不明吾心，况四海乎！”以议者不指答所问，横造异论，策免太常郑默。于是有司奏收志等结罪，诏惟免志官，以公还第。</span>
后复为散骑常侍。志遭母忧，居丧尽哀，因得疾病，喜怒失常，太康九年卒，谥曰定公。
<span class="c2">◎志葬济北榖城墓宅。◎《隋志》：梁有散骑常侍曹志《集》二卷，录一卷。◎《唐志》：曹志《集》二卷。◎志子臣，元康中为中郎，封关中侯。《通典·九十九》有曹臣《移冀州大中正文》。</span>
</span>

## 萧怀王熊

1. <span id="卷十九·魏书十九·任城陈萧王传第十九-萧怀王熊-1"></span>
萧怀王熊，早薨。
<span class="c1">萧，见《明纪》景初二年。</span>
黄初二年追封谥萧怀公。太和三年，又追进爵为王。青龙二年，子哀王炳嗣，食邑二千五百户。六年薨，无子，国除。
<span class="c1">◎何焯曰：〖一作邵晋涵说。〗三王以母弟故，别为一卷。后卷为母贵贱为次，其犹《春秋》之义欤？</span>

2. <span id="卷十九·魏书十九·任城陈萧王传第十九-萧怀王熊-2"></span>
评曰：任城武艺壮猛，有将领之气。陈思文才富艳，足以自通后叶，然不能克让远防，终致携隙。《传》曰“楚则失之矣，而齐亦未为得也”，其此之谓欤？
<span class="c1">◎鱼豢曰：谚言“贫不学俭，卑不学恭”，非人性分也，势使然耳。此实然之势，信不虚矣。假令太祖防遏植等，在于畴昔，此贤之心，何缘有窥望乎？彰之挟恨，尚无所至。至于植者，
<span class="c2">◎陈景云曰：《通鉴》引此，此句下有“岂能兴难”一句，以文义求之，此语断不可删。此注少四字，必非裴氏所芟，乃后来刊本脱落耳。</span>
乃令杨修以倚注遇害，丁仪以希意族灭，哀夫！余每览植之华采，思若有神。以此推之，太祖之动心，亦良有以也。</span>
