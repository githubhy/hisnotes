---
weight: 30
title: 卷二十九·魏书二十九·方伎传第二十九
---

# 卷二十九·魏书二十九·方伎传第二十九

1. <span id="卷二十九·魏书二十九·方伎传第二十九-1"></span>
魏书二十九方伎传第二十九
<span class="c1">冯本“伎”作“技”。</span>

2. <span id="卷二十九·魏书二十九·方伎传第二十九-2"></span>
三国志二十九

3. <span id="卷二十九·魏书二十九·方伎传第二十九-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：森林守望者</span>
<span class="c1">复校：擎骥</span>

## 华佗

1. <span id="卷二十九·魏书二十九·方伎传第二十九-华佗-1"></span>
华佗
<span class="c1">◎李贤曰：佗，音徒何反。</span>
字元化，沛国谯人也，
<span class="c1">沛国谯，见《武纪》卷首，张华《博物志》称“谯郡华佗”，见《武纪》建安二十五年注。</span>
一名旉。
<span class="c1">◎李贤曰：旉，音孚。</span>
<span class="c1">◎臣松之案：古“敷”字与“旉”相似，写书者多不能别。寻佗字元化，其名宜为 “旉”也。
<span class="c2">毛本“旉”作“孚”。</span>
</span>
游学徐土，兼通数经。沛相陈珪举孝廉，太尉黄琬辟，皆不就。晓养性之术，时人以为年且百岁而貌有壮容。
<span class="c1">◎《册府》“以为”下有“仙”字。范《书·华佗传》亦作“时人以为仙”。◎周寿昌曰：无“仙”字是。盖时人不知其确岁，约略计之当有百岁，而以有壮容为异也。</span>
又精方药，其疗疾，合汤不过数种，
<span class="c1">◎惠栋曰：王勃《八十一难经序》云：岐伯以授黄帝，黄帝历九师以授伊尹，伊尹以授汤，汤历九师以授太公，太公授文王，文王历九师以授医和，医和历六师以授秦越人，秦越人定立章句，历九师以授华佗。</span>
心解分剂，
<span class="c1">◎范《书·佗传》作“心识分铢”。◎沈钦韩曰：○陶隐居《名医别录》云：古秤惟有铢两，而无分名。今则以十黍为一铢，六铢为一分，四分成一两。</span>
不复称量，
<span class="c1">范《书·佗传》“复”作“假”。</span>
煮熟便饮，语其节度，舍去辄愈。若当灸，不过一两处，每处
<span class="c1">宋本“每处”下有“不过”二字。</span>
七八壮，
<span class="c1">◎《内经·素问》卷十四《针解篇》：手如握虎者，欲其壮也。◎注云：壮为持针坚定也。◎《广雅·释诂二》：壮，箴也。◎又《释诂四》：壮，伤也。◎《方言》：凡草木刺人者，北燕、朝鲜之间谓之壮。◎马融、虞翻注《易·大壮》并云：壮，伤也。◎郭璞曰：淮南呼壮为伤。又医用艾灸，一灼谓之壮。◎弼按：壮专就灸言，见下引王氏说。</span>
病亦应除。若当针，亦不过一两处，
<span class="c1">◎范《书·佗传》作“针灸不过数处”。◎王先谦曰：○《魏志·佗传》：每处七八壮，壮乃专就灸言。范史针灸合言，止言其处，略去灸数针候。</span>
下针言“当引某许，
<span class="c1">◎沈钦韩曰：某许，犹言某处。《世说·文学篇》云“孙安国往殷中军许”，又“康僧渊忽往殷渊源许”，又“支道林、殷渊源俱在相王许”。</span>
若至，语人”。病者言“已到”，应便拔针，病亦行差。若病结积在内，针药所不能及，当须刳割者，便饮其麻沸散，
<span class="c1">◎即今之麻醉药。其，疑当作“以”。◎或曰：当是押不芦草，草出回回国。</span>
须臾便如醉死无所知，因破取。病若在肠中，便断肠湔洗，缝腹膏摩，四五日差，不痛，人亦不自寤，一月之间，即平复矣。
<span class="c1">◎此即今之解剖术也。◎范《书·佗传》：若疾发结于内，针药所不能及者，乃令先以酒服麻沸散，既醉无所觉，因刳破腹背，抽割积聚。若在肠胃，则断截湔洗，除去疾秽。既而缝合，傅以神膏，四五日创愈，一月之间皆平复。◎杭世骏曰：○《玉涧杂书》云：华佗固神医，然范晔、陈寿记其治疾之法，此决无之理。人之所以为人以形，而形之所以生者以气也。佗之药能使人醉无所觉，可以受其刳割，与能完养使毁者复合，则吾所不能知。然腹背肠胃，既以破裂断坏，则气何由含，安有如是而复生者乎？审佗能此，则凡受支解之刑者，皆可使生，王者亦无所复施矣。◎弼按：此说误。由于不知人体生理状态，故有此疑。解剖治疗与受刑者之支解绝然两事。一为断其生命，一为延其生命，二者不能相提并论。今日医学昌明，已视为平平无奇矣。◎胡玉缙曰：○《汉书·王莽传》：翟义党王孙庆捕得，莽使太医、尚方与巧屠共刳剥之，量度五藏，以竹筵导其脉，知所终始，云可以治病。○据此，则解剖之术其来已久。近世有解剖死尸以求医理者，人死则血脉停滞，颜色变异，恐所得只在影响间。医学之进步，其惟爱克斯光镜乎！◎弼按：此为专家之学，一日千里，有非古人所能梦见者，虽起华佗于今日，亦当望而却步也。</span>

2. <span id="卷二十九·魏书二十九·方伎传第二十九-华佗-2"></span>
故甘陵相夫人有娠六月，
<span class="c1">各本皆每事空格，冯本不空格。</span>
腹痛不安，佗视脉，曰：“胎已死矣。”使人手摸知所在，在左则男，在右则女。人云“在左”，
<span class="c1">吴本、毛本“云”作“为”，误。</span>
于是为汤下之，果下男形，即愈。

3. <span id="卷二十九·魏书二十九·方伎传第二十九-华佗-3"></span>
县吏尹世苦四支烦，口中乾，不欲闻人声，小便不利。佗曰：“试作热食，得汗则愈；不汗，后三日死。”即作热食而不汗出。佗曰：“藏气已绝于内，当啼泣而绝。”果如佗言。

4. <span id="卷二十九·魏书二十九·方伎传第二十九-华佗-4"></span>
府吏兒寻、李延共止，
<span class="c1">“兒”同“倪”，李贤注作“倪”。</span>
俱头痛身热，所苦正同。佗曰：“寻当下之，延当发汗。”或难其异，佗曰：“寻外实，延内实，故治之宜殊。”即各与药，明旦并起。

5. <span id="卷二十九·魏书二十九·方伎传第二十九-华佗-5"></span>
盐渎严昕
<span class="c1">◎《郡国志》：徐州广陵郡盐渎。◎《吴志》：孙坚为盐渎丞。◎《一统志》：故城，今江苏淮安府盐城县西北。</span>
与数人共候佗，適至，佗谓昕曰：“君身中佳否？”昕曰： “自如常。”佗曰：“君有急病见于面，莫多饮酒。”坐毕归，行数里，昕卒头眩堕车，
<span class="c1">宋本、原本、毛本“堕”作“墯”。</span>
人扶将还，载归家，中宿死。

6. <span id="卷二十九·魏书二十九·方伎传第二十九-华佗-6"></span>
故督邮顿子献得病已差，诣佗视脉，曰：“尚虚，未得复，
<span class="c1">冯本作“未复复”，误。</span>
勿为劳事，御内即死。临死，当吐舌数寸。”其妻闻其病除，从百余里来省之，止宿交接，中间三日发病，一如佗言。

7. <span id="卷二十九·魏书二十九·方伎传第二十九-华佗-7"></span>
督邮徐毅得病，佗往省之。毅谓佗曰：“昨使医曹吏刘租针胃管讫，
<span class="c1">◎官本《考证》：北宋本作“刘祖”。◎《御览·七百七十二》引亦作“刘祖”。</span>
便苦欬嗽，欲卧不安。”佗曰： “刺不得胃管，误中肝也，食当日减，五日不救。”遂如佗言。

8. <span id="卷二十九·魏书二十九·方伎传第二十九-华佗-8"></span>
东阳陈叔山小男二岁
<span class="c1">◎《郡国志》：广陵郡东阳。◎《一统志》：故城，今安徽泗州天长县西北。</span>
得疾，下利常先啼，日以羸困。问佗，佗曰：“其母怀躯，阳气内养，乳中虚冷，儿得母寒，故令不时愈。”佗与四物女宛丸，
<span class="c1">◎或曰：宛丸，疑作“紫苑”。◎元本、吴本 “丸”作“九”。</span>
十日即除。

9. <span id="卷二十九·魏书二十九·方伎传第二十九-华佗-9"></span>
彭城夫人夜之厕，虿螫其手，
<span class="c1">◎《左传·僖公二十二年》：臧文仲曰：“君其无谓邾小，蜂虿有毒，而况国乎！”◎杜注：虿，敕迈反。◎《通俗文》云：虿，长尾谓之蝎。◎班固《西京赋》云：流大汉之恺悌，荡亡秦之毒螫。◎《说文》：螫，行毒也。◎舒亦切，音释。</span>
呻呼无赖。
<span class="c1">◎《汉书·高帝纪》：九年，上曰：“始大人常以臣亡赖。”◎应劭曰：赖，恃也。◎周寿昌曰：亡赖，无所恃以资生，如今游手白徒也。◎弼按：此传盖言病痛呻呼无所恃也。</span>
佗令温汤近热，渍手其中，卒可得寐，但旁人数为易汤，汤令暖之，其旦即愈。

10. <span id="卷二十九·魏书二十九·方伎传第二十九-华佗-10"></span>
军吏梅平得病，除名还家，家居广陵，未至二百里，止亲人舍。有顷，佗偶至主人许，主人令佗视平，佗谓平曰：“君早见我，可不至此。今疾已结，促去可得与家相见，五日卒。”应时归，如佗所刻。

11. <span id="卷二十九·魏书二十九·方伎传第二十九-华佗-11"></span>
佗行道，见一人病咽塞，嗜食而不得下，家人车载欲往就医。佗闻其呻吟，驻车往视，语之曰：“向来道边有卖饼家蒜齑大酢，
<span class="c1">◎范《书·佗传》作“萍齑甚酸”。◎沈钦韩曰：陶弘景《药总诀》云“饼店蒜齑乃下蛇之药”，即是指此。云“萍齑”，误。</span>
从取三升饮之，病自当去。”即如佗言，立吐蛇一枚，县车边，欲造佗。佗尚未还，小儿戏门前，逆见，自相谓曰：“似逢我公，车边病是也。”
<span class="c1">“似逢我公”九字，范《书·佗传》作“客车边有物，必是逢我翁也”。</span>
疾者前入坐，见佗北壁县此蛇辈约以十数。
<span class="c1">此即今之陈列标本也。</span>

12. <span id="卷二十九·魏书二十九·方伎传第二十九-华佗-12"></span>
又有一郡守病，
<span class="c1">范《书·佗传》作“又有一郡守笃病久”。</span>
佗以为其人盛怒则差，乃多受其货而不加治，无何弃去，留书骂之。郡守果大怒，令人追捉杀佗。郡守子知之，属使勿逐。守瞋恚既甚，吐黑血数升而愈。
<span class="c1">◎何焯曰：郡守事似依托《吕氏春秋》文挚、齐王语为之。◎弼按：○《吕氏春秋》卷十一《仲冬纪·至忠篇》：齐王疾痏，使人之宋迎文挚。文挚至，视王之疾，谓太子曰：“王之疾必可已也。虽然，王之疾已，则必杀挚也。”太子曰： “何故？”文挚对曰：“非怒王则疾不可治，怒王则挚必死。”云云。○谓其事与此相类则可，似无所谓依托也。</span>

13. <span id="卷二十九·魏书二十九·方伎传第二十九-华佗-13"></span>
又有一士大夫不快，佗云：“君病深，
<span class="c1">监本、官本“深”作“甚”。</span>
当破腹取。然君寿亦不过十年，病不能杀君，忍病十岁，
<span class="c1">《御览》作“君忍痛十年”。</span>
寿俱当尽，不足故自刳裂。”
<span class="c1">《御览》“裂”下有“也”字。</span>
士大夫不耐痛痒，必欲除之。
<span class="c1">《御览》作“士大夫曰 ‘余不耐痛，必欲除之’”。</span>
佗遂下手，所患寻差，十年竟死。

14. <span id="卷二十九·魏书二十九·方伎传第二十九-华佗-14"></span>
广陵太守陈登得病，胸中烦懑，面赤不食。佗脉之曰：“府君胃中有虫数升，欲成内疽，食腥物所为也。”即作汤二升，先服一升，斯须尽服之。食顷，吐出三升许虫，赤头皆动，半身是生鱼脍也，
<span class="c1">《御览》“是”上有“犹”字，范史同此夺。</span>
所苦便愈。佗曰：“此病后三期当发，遇良医乃可济救。”依期果发动，时佗不在，如言而死。
<span class="c1">◎本志《吕布传》注引《先贤行状》云：陈登由广陵太守迁东城太守。广陵吏民拔郡随登。◎登病发当在去广陵之后，故华佗不在其地也。◎何焯曰：此孟德之所以果于杀佗也。陈元龙三期当发，竟不为除此根原，亦所谓养吾病以自重者耳。然常人多可疗之疾，不遇良医，则罹夭枉，此佗所为可惜。仁恕之人，必忍此小忿，为万民全之也。</span>

15. <span id="卷二十九·魏书二十九·方伎传第二十九-华佗-15"></span>
太祖闻而召佗，佗常在左右。太祖苦头风，每发，心乱目眩，佗针鬲，随手而差。
<span class="c1">◎《佗别传》曰：有人病两脚躄不能行，轝诣佗，佗望见云：“已饱针灸服药矣，不复须看脉。”便使解衣，点背数十处，相去或一寸，或五寸，纵邪不相当。言灸此各十壮，
<span class="c2">范《书·佗传》“十”作“七”。</span>
灸创愈即行。后灸处夹脊一寸，上下行端直均调，如引绳也。</span>

16. <span id="卷二十九·魏书二十九·方伎传第二十九-华佗-16"></span>
李将军妻病甚，
<span class="c1">◎沈钦韩曰：《抱朴子》说此事云是李通。</span>
呼佗视脉，曰：“伤娠而胎不去。”将军言：“闻实伤娠，胎已去矣。”佗曰：“案脉，胎未去也。”将军以为不然。佗舍去，妇稍小差。百余日复动，更呼佗，佗曰：“此脉故事有胎。前当生两儿，一儿先出，血出甚多，后儿不及生。母不自觉，旁人亦不寤，不复迎，遂不得生。胎死，血脉不复归，必燥著母脊，故使多脊痛。今当与汤，并针一处，此死胎必出。”汤针既加，妇痛急如欲生者。佗曰：“此死胎久枯，不能自出，宜使人探之。”果得一死男，手足完具，色黑，长可尺所。
<span class="c1">冯本“所”作“许”，古文“许”、“所”同音通假。《诗》“伐木许许”，《说文》引作“伐木所所”。《史》、《汉》言在某所，尝曰“某许”。</span>

17. <span id="卷二十九·魏书二十九·方伎传第二十九-华佗-17"></span>
佗之绝技，凡类此也。
<span class="c1">冯本作“凡此类也”。</span>
然本作士人，以医见业，意常自悔，
<span class="c1">◎韩慕庐曰：元化胸中似有所不可于操者。</span>
后太祖亲理，得病笃重，使佗专视。佗曰：“此近难济，恒事攻治，可延岁月。”佗久远家思归，因曰：“当得家书，方欲暂还耳。”
<span class="c1">◎范《书·佗传》：乃就操求还取方。</span>
到家，辞以妻病，数乞期不反。
<span class="c1">范《书》无“乞”字。</span>
太祖累书呼，又敕郡县发遣。佗恃能厌食事，
<span class="c1">◎官本《考证》曰：“食”字疑衍。范《书·华佗传》无“食”字。◎周寿昌曰：“食”字非衍。盖食事即食功，言厌以事取食。厌者，厌为人役也。</span>
犹不上道。太祖大怒，使人往检。若妻信病，赐小豆四十斛，宽假限日；若其虚诈，便收送之。于是传付许狱，考验首服。荀彧请曰：“佗术实工，人命所县，宜含宥之。”太祖曰：“不忧，天下当无此鼠辈耶？”遂考竟佗。佗临死，出一卷书与狱吏，曰：“此可以活人。”
<span class="c1">◎惠栋曰：○《佗别传》云：佗以线为书帙，帙中有秘药之方。</span>
吏畏法不受，佗亦不强，索火烧之。佗死，
<span class="c1">◎杭世骏曰：○《冢记》云：华佗墓在项城。◎柳从辰曰：○《一统志》：佗墓在今铜山县，有碑，题曰“后汉名医华佗墓”。○《志》又载佗墓在今项城县东六十里，与《河南通志》同，不知孰是真墓也。</span>
后太祖头风未除。太祖曰：“佗能愈此。小人养吾病，欲以自重，然吾不杀此子，亦终当不为我断此根原耳。”及后爱子仓舒病困，太祖叹曰：“吾悔杀华佗，令此儿强死也。”

18. <span id="卷二十九·魏书二十九·方伎传第二十九-华佗-18"></span>
初，军吏李成苦欬嗽，昼夜不寤，
<span class="c1">范《书·佗传》“寤”作“寐”。</span>
时吐脓血，以问佗。佗言：“君病肠臃，欬之所吐，非从肺来也。与君散两钱，当吐二升余脓血讫，快自养，一月可小起，好自将爱，一年便健。十八岁当一小发，服此散，亦行复差。若不得此药，故当死。”复与两钱散，成得药，去五六岁，亲中人有病如成者，谓成曰：“卿今强健，我欲死，何忍无急去药，
<span class="c1">◎臣松之案：古语以“藏”为“去”。
<span class="c2">◎《汉书·陈遵传》：遵善书，与人尺牍，主皆藏去以为荣。◎师古曰：去亦藏也，音丘吕反，又音举。◎周寿昌曰：去，即“弃”字。◎王文彬曰：○训去为藏，本反言以见意，犹治之言乱，香之言臭也。○《左传·昭公十九年·传》：以度而去之。○《疏》：去亦藏也。</span>
</span>
以待不祥？先持贷我，我差，为卿从华佗更索。”成与之。已故到谯，
<span class="c1">范《书·佗传》作“乃故往谯”。</span>
適值佗见收怱怱，不忍从求。后十八岁，成病竟发，无药可服，以至于死。
<span class="c1">◎《湖广通志·方伎传》：张机字仲景，棘阳人，著《伤寒论》，华佗读而喜，曰：“此真活人书也。”</span>
<span class="c1">◎《佗别传》曰：
<span class="c2">《华佗别传》，隋、唐志不著录。</span>
人有在青龙中见山阳太守广陵刘景宗，景宗说中平曰
<span class="c2">◎顾炎武曰：古人“日月”之“日”皆作“曰”，似“曰”字，惟以上“曰”、“日”为别耳。此“曰”字乃“日”字也。即中平年之义。◎弼按：范《书·佗传》注引此作“有人见山阳太守广陵刘景宗说”，无“青龙中”及“中平曰”数字。</span>
数见华佗，其治病手脉之候，
<span class="c2">◎范《书·佗传》注“手”作“平”，于义为长。</span>
其验若神。琅邪刘勋为河内太守，有女年几二十，左脚膝里上有疮，痒而不痛。疮愈数十日复发，
<span class="c2">范《书·佗传》作“创发数十日愈，愈已复发”。</span>
如此七八年，迎佗使视。佗曰：“是易治之。当得稻糠黄色犬一头，
<span class="c2">冯本“糠”作“穅”。</span>
好马二匹。”以绳系犬颈，使走马牵犬，马极辄易，计马走三十余里，犬不能行，复令步人拖曳，计向五十里。乃以药饮女，女即安卧不知人。因取大刀断犬腹近后脚之前，以所断之处向疮口，令去二三寸。停之须臾，有若蛇者从疮中而出，便以铁椎横贯蛇头。蛇在皮中动摇良久，须臾不动，乃牵出，长三尺许，
<span class="c2">范《书·佗传》注“许”作“所”，说见前。</span>
纯是蛇，但有眼处而无童子，
<span class="c2">范《书·佗传》注“童”作“瞳”。</span>
又逆鳞耳。以膏散著疮中，七日愈。
<span class="c2">◎赵一清曰：○《独异志》：魏国有女子极美丽，踰时不嫁，以右膝上常患一疮，脓水不绝。遇华佗过，其父问之，佗曰：“使人乘马，牵一栗色狗走三十里，归而截犬右足挂之。”俄倾，一赤蛇从疮而出，入犬足中，其疾遂愈。○《御览》卷七百四十三引《志怪》云：有人得瘕病，腹昼夜切痛。临终，敕其子云：“吾气绝后，可剖视之。”其子不忍违，割之，得一铜酒鎗，容数合。后华佗闻其病而解之，便出巾箱中药以投鎗，鎗即成酒。</span>
又有人苦头眩，头不能举，目不能视，
<span class="c2">两“能”字宋本均作“得”。</span>
积年。佗使悉解衣倒悬，令头去地一二寸，濡布拭身体，令周帀，
<span class="c2">冯本“帀”作“市”，误。</span>
候视诸脉，尽出五色。佗令弟子数人以铍刀决脉，五色血尽，视赤血，
<span class="c2">范《书·佗传》作“视赤血出”。</span>
乃下，以膏摩被覆，汗自出周匝，饮以亭历犬血散，立愈。又有妇人长病经年，世谓寒热注病者。冬十一月中，佗令坐石槽中，平旦
<span class="c2">范《书·佗传》注“平旦”作“且”。</span>
用寒水汲灌，云当满百。始七八灌，会战欲死，
<span class="c2">《御览》“会”作“冷”。</span>
灌者惧，欲止。佗令满数。将至八十灌，热气乃蒸出，嚣嚣高二三尺。满百灌，佗乃使然火温床，厚覆，良久汗洽出，著粉，汗燥便愈。
<span class="c2">◎范《书·华佗传》注“燥”作“ ”。◎黄山曰：“ ”，同“燥”，官本作“糁”，误。◎何焯曰：《南史》中有一事，又依托于此。◎姚范曰：此与《南史》所载徐嗣伯治房伯玉事相类。◎弼按：○《南史》卷三十二《张邵传》：直阁将军房伯玉服五石散十许剂，无益，更患冷，夏日常复衣。嗣伯为诊之，曰：“卿伏热，应须以水发之，非冬月不可。”至十一月，冰雪大盛，令二人夹捉伯玉，解衣坐石，取冷水从头浇之，尽二十斛。伯玉口噤气绝，家人啼哭请止。嗣伯又尽水百斛，伯玉始能动，而见背上彭彭有气，俄而起坐，曰：“热不可忍，乞冷饮。”嗣伯以水与之，一饮一升，病都差。自尔恒发热，冬月犹单裈衫，体更肥壮。</span>
又有人病腹中半切痛，十余日中，鬚眉堕落。
<span class="c2">元本、吴本、毛本“鬚”作“鬓”。冯本“堕”作“墯”。</span>
佗曰：“是脾半腐，可刳腹养治也。”使饮药令卧，破腹就视，脾果半腐坏。以刀断之，刮去恶肉，以膏傅疮，饮之以药，百日平复。</span>

19. <span id="卷二十九·魏书二十九·方伎传第二十九-华佗-19"></span>
广陵吴普、彭城樊阿皆从佗学。普依准佗治，
<span class="c1">◎范《书·佗传》“治”皆作“疗”，此章怀避唐讳所易。◎刘攽曰：案文当有一“病”字。</span>
多所全济。佗语普曰：“人体欲得劳动，但不当使极尔。动摇则谷气得消，血脉流通，病不得生，譬犹户枢不朽是也。是以古之僊者
<span class="c1">宋本“僊”作“仙”。</span>
为导引之事，熊颈鸱顾，
<span class="c1">◎范《书·佗传》“颈”作“经”。◎李贤曰：○熊经，若熊之攀枝自悬也。鸱顾，身不动而回顾也。○《庄子》曰：吐故纳新，熊经鸟申，此导引之士，养形之人也。</span>
引輓腰体，动诸关节，以求难老。吾有一术，名五禽之戏，
<span class="c1">◎蒋超伯《南漘楛语》卷六曰：○崔（实）〈寔〉《政论》云：熊经鸟伸，虽延历之术，非伤寒之理；呼吸吐纳，虽度纪之道，非续骨之膏。○然蒙庄之书，已称导引，华佗之伎，尤重五禽。倘能习之，亦摄生一法也。近人仿《隋志》、《导引图例》採《易筋经》韦驮献杵等势，分十二图，一称“十二段锦”云。</span>
一曰虎，二曰鹿，三曰熊，四曰猿，五曰鸟，
<span class="c1">◎李贤曰：○《佗别传》曰：吴普从佗学，微得其方。魏明帝呼之，使为禽戏，普以年老，手足不能相及，粗以其法语诸医。普今年将九十，耳不聋，目不冥，牙齿完坚，饮食无损。</span>
亦以除疾，并利蹏足，
<span class="c1">宋本“蹏”作“蹄”。</span>
以当导引。体中不快，起作一禽之戏，沾濡汗出，因上著粉，
<span class="c1">范《书·佗传》作“怡而汗出，因以著粉”。</span>
身体轻便，腹中欲食。”普施行之，年九十余，耳目聪明，齿牙完坚。
<span class="c1">◎《隋经籍志》：梁有华佗弟子吴普《本草》六卷，又《华佗方》十卷，吴普撰。佗，后汉人。又华佗《观形察色并三部脉经》一卷。又华佗《枕中灸刺经》一卷。又梁有《华佗内事》五卷，亡。◎《唐经籍志》：《华氏药方》十卷。◎注云：华佗方，吴普撰。◎《艺文志》：吴普集《华氏药方》十卷。◎注云：华佗。◎《宋史·艺文志·道家》：华佗《老子五禽六气诀》，一卷。◎陈振孙《书录解题》曰：《中藏经》一卷，汉谯郡华佗元化撰。◎姚振宗曰：《华元化》一卷，书已自焚于狱中。《隋志》所载四种及《五禽诀》，大抵皆其弟子吴普、樊阿、李譡之等所撰录。《中藏经》则又以后人综录其书为一帙者。◎赵一清曰：○《困学纪闻》：《唐六典》注崔（实）〈寔〉《正论》云：“熊经鸟伸，延年之术。故华佗有六禽之戏，魏文有五捶之锻。”○赵一清按：五禽、六禽固异，五捶之锻亦未闻。</span>
阿善针术，凡医咸言背及胸藏之间不可妄针，针之不过四分，
<span class="c1">范《书·佗传》“不”下有“可”字。</span>
而阿针背入一二寸，巨阙胸藏针下五六寸，
<span class="c1">范《书·佗传》作 “乃五六寸”。</span>
而病辄皆瘳。阿从佗求可服食益于人者，
<span class="c1">范《书·佗传》“求”下有“方”字。</span>
佗授以漆叶青黏散。
<span class="c1">◎范《书·佗传》“黏”作“ ”，下同。◎李贤曰：字书无 “ ”字，相传音女廉反，然今人无识此者，甚可恨惜。◎惠栋曰：○《抱朴子》作“蓁”，云：漆叶青蓁，凡弊之草，樊阿服之，得寿二百岁，而耳目聪明。</span>
漆叶屑一升，
<span class="c1">◎范《书·佗传》“升”作“斗”。◎钱大昕曰：当依《魏志》作“升”，汉隶“斗”作“ ”，与“升”字相似，故易混耳。</span>
青黏屑十四两，以是为率，言久服去三虫，利五藏，轻体，使人头不白。阿从其言，寿百余岁。漆叶处所而有，青黏生于丰、沛、彭城及朝歌云。
<span class="c1">◎《佗别传》曰：青黏者，一名地节，一名黄芝，主理五藏，
<span class="c2">吴本、毛本“主”作“大”。</span>
益精气。本出于迷入山者，
<span class="c2">《御览》“迷”下有“人”字。</span>
见仙人服之，以告佗。佗以为佳，辄语阿，阿又秘之。近者人见阿之寿而气力强盛，怪之，遂责阿所服，因醉乱误道之。法一施，人多服者，皆有大验。
<span class="c2">◎沈钦韩曰：○《本草图经》陈藏器云：青粘，一名黄芝，一名地节，此即萎蕤，〖◎《别录》：萎蕤，一名地节。〗极似偏精，〖黄精叶偏生不对者，名偏精，功用不如正精。正精叶对生。〗主聪明，调血气，令人强壮。即漆叶为散，主五藏，服益精，去三虫，轻身不老，惟有热不可服。〖◎《广东新语》：葳蕤补益之功逾黄精，方家称黄芝，亦曰青黏，以漆叶同为散，可以延寿。〗</span>
◎文帝《典论》论郤俭等事曰：
<span class="c2">◎赵一清曰：○《博物志》：魏王所集方士名，上党王真、陇西封君达、甘陵甘始，鲁王生、谯国华佗、东郭延年、唐霅、冷寿光、河南卜式、张貂、蓟子训、汝南费长房、鲜奴辜、魏国军吏河南麴圣卿、阳城郤俭字孟节、庐江左慈字元放，右十六人。魏文帝、东阿王、仲良长统所说，皆能断谷不食，分形隐没，出入不由门户。左慈能变形，幻人视听，厌刻鬼魅，皆此类也。○一清案：十六人皆见《后汉书·方术传》。◎弼按：《方术传》“唐霅”作“唐虞”，无卜式、麴圣卿，有郝孟节。◎惠栋曰：即“郗俭”传写讹为“郝”耳，《博物志》云“阳城郗俭字孟节”是也。</span>
“颍川郤俭能辟谷，饵伏苓。
<span class="c2">◎范《书·方术传》：孟节能含枣核，不食可至五年、十年。又能结气不息，身不动摇，状若死人，可至百日、半年。亦有室家。为人质谨不妄言，似士君子。曹操使领诸方士焉。◎《汉武内传》云：魏武帝为第舍，使领诸方士。晋惠、怀之际，人故有见孟节在长安市中者。</span>
甘陵甘始亦善行气，
<span class="c2">范《书》注“亦”作“名”。</span>
老有少容。
<span class="c2">◎范《书·方术传》：甘始、东郭延年、封君达三人，皆方士也。率能行容成御妇人术，或饮小便，或自倒悬，爱啬精气，不极视大言。甘始、元放、延年皆为操所录，问其术而行之。君达号青牛师。凡此数人，皆百余岁及二百岁也。◎《艺文志》云：《容成阴道》二十六卷。◎《神仙传》云：甘始依容成，元素之法，更演益之，为十卷。</span>
庐江左慈知补导之术。并为军吏。
<span class="c2">◎范《书·方术传》：左慈字元放，庐江人。少有神道。尝在司空曹操坐，操从容顾众宾曰：“今日高会，珍羞略备，所少吴松江鲈鱼耳。”放于下坐应曰：“此可得也。”因求铜盘贮水，以竹竿饵钓于盘中，须臾引一鲈鱼出。操大拊掌笑，会者皆惊。后操出近郊，士大夫从者百许人，慈乃为赍酒一升，脯一斤，手自斟酌，百官莫不醉饱。操怪之，使寻其故，行视诸炉，悉亡其酒脯矣。操怀不喜，因坐上欲收杀之。慈乃却入壁中，霍然不知所在。或见于市者，又捕之，而市人皆变形与慈同，莫知谁是。后人逢慈于阳城山头，因复逐之，遂走入羊群。◎刘知几《史通》云：范氏增损东观一代，自谓无惭良直。而王乔凫履，出于《风俗通》。左慈羊鸣，传于《抱朴子》。朱紫不别，秽莫大焉。◎蒋超伯《南漘楛语》卷一云：○《神仙传》：东吴徐堕有道术，居丹徒，左慈过之，堕门下有宾客，车牛六七乘，欺慈云：“徐公不在。”慈知客欺之，便去。客即见牛在杨树杪行，適上树即不见，下，即复见行树上。客报徐公：“有一老翁眇目，吾见其不急之人，因欺之云云。公不在去后须臾，牛皆如此，不知何等意。”公曰：“咄咄，此是左公过我，汝曹那得欺之！”○又云：葛元字孝先，从左元放受《九丹金液仙经》。○章怀于《慈传》注未引此二条，特为录出。</span>
初，俭之至，市伏苓价暴数倍。议郎安平李覃学其辟谷，餐伏苓，饮寒水，中泄利，
<span class="c2">范《书·方术传·左慈传》注引《典论》作“初，俭至之所，伏苓贾暴贵数倍”，又“寒水”下有“水寒”二字。《博物志》作“饮水中寒”。</span>
殆至陨命。后始来，众人无不鸱视狼顾，呼吸吐纳。军谋祭酒弘农董芬为之过差，气闷不通，
<span class="c2">宋本“闷”作“闭”，范《书·方术传》注同。</span>
良久乃苏。左慈到，又竞受其补导之术。至寺人严峻，往从问受，阉竖真无事于斯术也，人之逐声，乃至于是。
<span class="c2">◎何焯曰：寺人受房术，殆魏公恐为人所窥，欲转从严峻学之。子桓乃未喻耳。</span>
光和中，北海王和平亦好道术，自以当仙。济南孙邕少事之，
<span class="c2">此与《管宁传》中之孙邕当别为一人。</span>
从至京师。会和平病死，邕因葬之东陶，
<span class="c2">东陶未详。</span>
有书百余卷，药数囊，悉以送之。后弟子夏荣言其尸解。
<span class="c2">◎李贤曰：尸解者，言将登仙，假托为尸以解化也。</span>
邕至今恨不取其宝书仙药。刘向惑于《鸿宝》之说，
<span class="c2">◎《汉书·刘向传》：向字子政，本名更生。淮南有《枕中鸿宝苑秘书》，书言神僊使鬼物为金之术。更生父德，武帝时治淮南狱，得其书。更生幼而读诵，以为竒，献之，言黄金可成。上令典尚方铸作事，费甚多，方不验。</span>
君游眩于子政之言，古今愚谬，岂唯一人哉！”◎东阿王作《辩道论》曰：
<span class="c2">◎本志《陈思王传》：太和三年,  徙封东阿。◎子建此文中有云“自家王与太子”，当在为临菑侯时作。范《书·方术传·甘始传》注引此作“曹植《辩道论》”，不称“东阿王”，为是。</span>
 “世有方士，吾王悉所招致，甘陵有甘始，庐江有左慈，阳城有郤俭。始能行气导引，慈晓房中之术，俭善辟谷，悉号三百岁。卒所以集之于魏国者，
<span class="c2">◎《艺文类聚·七十八》“三百”作“数百”，无“卒”字。宋本《曹子建文集》同。</span>
诚恐斯人之徒，接奸宄以欺众，行妖慝以惑民，
<span class="c2">元本、吴本、毛本“慝”作“隐”。宋本《子建集》“宄”作“诡”，“慝”作“恶”。</span>
岂复欲观神仙于瀛洲，求安期于海岛，
<span class="c2">◎《汉书·郊祀志》：李少君曰：“臣尝游海上，见安期生。安期生食巨枣，大如瓜。安期生仙者，通蓬莱中，合则见，不合则隐。”</span>
释金辂而履云舆，弃六骥而美飞龙哉？
<span class="c2">宋本《子建集》“仙”作“山”，“海岛”作“边海”，“履”作“顾”，“六”作“文”，“美”作“求”。严可均《全三国文》“美”作“羡”。</span>
自家王与太子及余兄弟咸以为调笑，不信之矣。然始等知上遇之有恒，奉不过于员吏，赏不加于无功，海岛难得而游，六黻难得而佩，终不敢进虚诞之言，出非常之语。余尝试郤俭绝谷百日，躬与之寝处，行步起居自若也。夫人不食七日则死，而俭乃如是。然不必益寿，可以疗疾而不惮饥馑焉。左慈善修房内之术，差可终命，然自非有志至精，莫能行也。
<span class="c2">◎曹植《释疑论》曰：初谓道术，直呼愚民，诈伪空言定矣。及见武皇帝试闭左慈等，令断谷近一月，而颜色不减，气力自若，常云“可五十年不食”。正尔，复何疑哉。</span>
甘始者，老而有少容，自诸术士咸共归之。然始辞繁寡实，颇有怪言。余常辟左右，独与之谈，问其所行，温颜以诱之，美辞以导之，始语余：‘吾本师姓韩字世雄，
<span class="c2">范《书·方术传》注“雄”作“雅”，无“世”字。</span>
尝与师于南海作金，前后数四，投数万斤金于海。’又言：‘诸梁时，西域胡来献香罽、腰带、割玉刀，时悔不取也。’又言：‘车师之西国。儿生，擘背出脾，欲其食少而努行也。’
<span class="c2">范《书·方术传》注“擘”作“劈”，“努”作“怒”。</span>
又言：‘取鲤鱼五寸一双，合其一煮药，
<span class="c2">官本“合”作“令”，范《书》同。</span>
俱投沸膏中，有药者奋尾鼓鰓，游行沈浮，有若处渊，其一者已熟而可啖。’余时问言：‘率可试不？’
<span class="c2">范《书》注“率”作“宁”。</span>
言： ‘是药去此逾万里，当出塞；始不自行不能得也。’
<span class="c2">◎曹植《释疑论》曰：令甘始以药含生鱼而煮之于沸脂中，其无药者熟而可食；其衔药者游戏终日，如在水中也。又以药粉桑以饲蚕，蚕乃到十月不老。又以住年药食鸡雏及新生犬子，皆止不复长。以还白药食白犬，百日毛尽黑。乃知天下之事不可尽知，而以臆断之，不可任也。但恨不能绝声色，专心以学长生之道耳。◎此论见《抱朴子·内篇·论仙》。</span>
言不尽于此，颇难悉载，故粗举其巨怪者。始若遭秦始皇、汉武帝，则复为徐巿、栾大之徒也。”
<span class="c2">◎《史记·秦始皇本纪》：三十七年，方士徐巿等入海求神药，数岁不得。◎《汉书·武帝纪》：元鼎四年，封方士栾大为乐通侯。五年，乐通侯栾大坐诬罔腰斩。◎严可均《全三国文》卷十八载此论，此下有数百字，今录于下，云：桀、纣殊世而齐恶，奸人异代而等伪，乃如此邪！又世虚然有仙人之说。仙人者，倘猱猿之属与世人得道，化为仙人乎？夫雉入海为蛤，燕入海为蜃。当其徘徊其翼，差池其羽，犹自识也。忽然自投，神化体变，乃更与鼋鳖为群，岂复自识翔林薄巢垣屋之娱乎？牛哀病而为虎，逢其兄而噬之，若此者何贵于变化邪？夫帝者，位殊万国，富有天下，威尊彰明，齐光日月。宫殿阙庭，焜耀紫微，何顾乎王母之宫，昆仑之域哉？夫三鸟被致，不如百官之美也；素女常娥，不若椒房之丽也；云衣雨裳，不若黼黻之饰也；驾螭载霓，不若乘舆之盛也；琼蕊玉华，不若玉圭之洁也。而顾为匹夫所罔，纳虚妄之辞，信眩惑之说。隆礼以招弗臣，倾产以供虚求。散王爵以荣之，清闲馆以居之，经年累稔，终无一验。或没于沙丘，或崩于五柞。临时虽复诛其身，灭其族，纷然足为天下一笑矣。若夫玄黄所以娱目，铿锵所以耸耳，媛妃所以绍先，刍豢所以悦口也，何必甘无味之味，听无声之乐，观无采之色也？然寿命长短，骨体强劣，各有人焉。善养者终之，劳扰者半之，虚用者夭之，其斯之谓矣。</span>
</span>

## 杜夔

1. <span id="卷二十九·魏书二十九·方伎传第二十九-杜夔-1"></span>
杜夔字公良，河南人也。以知音为雅乐郎，
<span class="c1">◎何焯曰：杜公良当与王仲宣同传，不宜与方技伍也。</span>
中平五年，疾去官。州郡司徒礼辟，以世乱奔荆州。荆州牧刘表令与孟曜为汉主合雅乐，
<span class="c1">◎胡三省曰：蔡邕曰：汉乐四品，一曰《太（子）〈予〉乐》，典郊庙上陵殿举之乐；二曰《周颂雅乐》，典辟雍飨射六宗社稷之乐；三曰《黄门鼓吹》，天子所以宴群臣；四曰《短箫饶歌》，军乐也。</span>
乐备，表欲庭观之，夔谏曰：“今将军号不为天子
<span class="c1">◎何焯曰： “不”字衍。◎弼按：有“不”字亦可通。</span>
合乐，而庭作之，无乃不可乎！”表纳其言而止。后表子琮降太祖，太祖以夔为军谋祭酒，参太乐事，
<span class="c1">◎《宋书·百官志》：太乐令一人，.丞一人，掌凡诸乐事。汉西京曰太乐令，汉东京曰太予乐令。魏复为太乐令。◎《晋书·乐志》：魏武削平刘表，始获杜夔，扬鼙总干，式遵前记。是以王粲等各造新诗，抽其藻思。◎又云，魏武平荆州，获汉雅乐郎河南杜夔，能识旧法，以为军谋祭酒，使创定雅乐。</span>
因令创制雅乐。

2. <span id="卷二十九·魏书二十九·方伎传第二十九-杜夔-2"></span>
夔善钟律，聪思过人，
<span class="c1">《册府》“聪思”作“聪慧”。</span>
丝竹八音，
<span class="c1">◎《汉书·礼乐志》云：习六舞、五声、八音之和。◎师古曰：八音，金、石、丝、竹、匏、土、革、木也。◎《宋书·礼乐志》云：一曰金。金，钟也，镈也，錞也，镯也，铙也，铎也。二曰石。石，磬也。三曰土。土，埙也。四曰革。革，鼓也，鞉也，节也。五曰丝。丝，琴瑟也，筑也，筝、琵琶、空侯也。六曰木。木，柷也，敔也。七曰匏。匏，笙也，竽也。八曰竹。竹，律也，吕也，箫也，管也，篪也，蘥也，笛也。</span>
靡所不能，
<span class="c1">◎潘眉曰：荀勗以杜夔所制律吕，检校太乐总章鼓吹八音与律乖错，始知后汉至魏，尺度渐长于古四分有奇。夔依为律吕，故致失韵。然则夔之所制未臻至当，本传过称，殊为失实。</span>
惟歌舞非所长。时散郎邓静、尹齐善咏雅乐，
<span class="c1">◎《晋书·乐志》云：散骑侍郎邓静、尹商善训雅乐。◎《宋志》同，此作 “尹齐”，疑误。</span>
歌师尹胡能歌宗庙郊祀之曲，舞师冯肃、服养晓知先代诸舞，夔总统研精，远考诸经，近采故事，教习讲肄，备作乐器，绍复先代古乐，皆自夔始也。

3. <span id="卷二十九·魏书二十九·方伎传第二十九-杜夔-3"></span>
黄初中，为太乐令、协律都尉。
<span class="c1">◎《晋书·职官志》：魏杜夔为协律都尉，晋改为协律校尉。</span>
汉铸钟工柴玉巧有意思，形器之中，多所造作，亦为时贵人见知。夔令玉铸铜钟，其声均清浊
<span class="c1">◎宋、元本、冯本、吴本“均”作“钧”，监本作“韵”，毛本作“均”，官本作“韻”。◎梁章钜曰：“均”即古“韻”字。《宋志》无“均”字。</span>
多不如法，数毁改作。玉甚厌之，谓夔清浊任意，颇拒捍夔。夔、玉更相白于太祖，太祖取所铸钟，杂错更试，然知夔为精而玉之妄也，于是罪玉及诸子，皆为养马士。
<span class="c1">◎《宋书》卷十一《律志序》作“然后知夔为精，于是罪玉及诸子，皆为养马主”。◎潘眉曰：当从《宋志》作“然后”。</span>
文帝爱待玉，又尝令夔与左愿等
<span class="c1">◎陈景云曰：○左愿，当作“左”，见繁钦《与魏文帝笺》。《文选》李善、吕向注引《虁传》，并与笺合。善又云与颠同音，由善注观之，《虁传》此字本作“ ”，当是后来传录者易为“颠”，而作“愿”者又“颠”之转讹也。◎赵一清说同。</span>
于宾客之中吹笙鼓琴，夔有难色，由是帝意不悦。后因他事系夔，使愿等就学，夔自谓所习者雅，仕宦有本，意犹不满，遂黜免以卒。
<span class="c1">◎或曰：艺事乃能守正如此，学道君子未免愧之。</span>

4. <span id="卷二十九·魏书二十九·方伎传第二十九-杜夔-4"></span>
弟子河南邵登、张泰、桑馥，各至太乐丞，
<span class="c1">太乐丞，注见前。</span>
下邳陈颃司律中郎将。自左延年等虽妙于音，咸善郑声，其好古存正莫及夔。
<span class="c1">◎侯康曰：○《晋书》卷二十二《乐志》云：杜夔传旧雅乐四曲，一曰《鹿鸣》，二曰《驺虞》，三曰《伐檀》，四曰《文王》，皆古声辞。及太和中，左延年改夔《驺虞》、《伐檀》、《文王》三曲，更自作声节，其名虽存，而声实异。唯因夔《鹿鸣》，全不改易。每正旦大会，太尉奉璧，群后行礼，东厢雅乐常作者是也。后又改三篇之行礼诗。第一曰《於赫篇》，咏武帝，声节与古《鹿鸣》同。第二曰《巍巍篇》，咏文帝，用延年所改《驺虞》声。第三日《洋洋篇》，咏明帝，用延年所作《文王》声。第四曰《复用鹿鸣》，《鹿鸣》之声重用，而除古《伐檀》。◎赵一清曰：○《世说·术解篇》注引《晋后略》曰：钟律之器，自周之末废，而汉成、哀之间，诸儒修而治之。至后汉末复隳矣。魏氏使协律知音者杜夔造之，不能考之典礼，徒依于时丝管之声、时之尺寸而制之，〖◎谨案：疑有脱误。〗甚乖失礼度。○又引干宝《晋纪》曰：后汉至魏，尺长于古四分有余。而夔据之，是以失韵。○《晋书》卷十六《律历志》：汉末天下大乱，乐工散亡，器法堙灭。魏武始获杜夔，使定乐器声调。夔依当时尺度，权备典章。</span>
<span class="c1">◎时有扶风马钧，巧思绝世。傅玄序之曰：
<span class="c2">◎沈家本曰：傅玄序马钧，隋、唐志不著录。◎弼按：当在《玄集》中。《太平御览·经史图书纲目》有《马钧别传》。</span>
“马先生，
<span class="c2">《意林》此句下有“钧字德衡”四字。</span>
天下之名巧也，少而游豫，不自知其为巧也。当此之时，言不及巧，焉可以言知乎？为博士居贫，乃思绫机之变，
<span class="c2">今之绫锦有文采，似始于此。</span>
不言而世人知其巧矣。旧绫机五十综者五十蹑，
<span class="c2">《白孔六帖》卷八“综”作“丝”，“者”作“为”，《意林》“蹑”作“ ”，下均同。</span>
六十综者六十蹑，先生患其丧功费日，
<span class="c2">◎《御览·八百二十五》作“遗日丧功”。</span>
乃皆易以十二蹑。其奇文异变，因感而作者，犹自然之成形，阴阳之无穷，此轮扁之对不可以言言者，又焉可以言校也。先生为给事中，
<span class="c2">◎赵一清曰：○《寰宇记》卷十六：马给事祠在泗州临淮县东一里台子山。</span>
与常侍高堂隆、骁骑将军秦朗争论于朝，言及指南车，
<span class="c2">◎严可均曰：○《意林》此下有“见《周官》，亦见《鬼谷子》”八字，当是裴有删节也。案《周官》无此语。○《鬼谷子·谋篇》曰：郑人之取玉也，必载司南之车，为其不惑也。○《北堂书钞·一百四十》引《鬼谷子》注曰：肃慎氏献白雉，还恐迷路，周公作指南车以送之。○案：此不知何人注。《御览·七百七十五》直以为《鬼谷子》正文，非也。</span>
二子谓古无指南车，记言之虚也。先生曰：‘古有之，未之思耳，夫何远之有！’二子哂之曰：‘先生名钧字德衡，钧者器之模，而衡者所以定物之轻重；轻重无准而莫不模哉！’先生曰：‘空争虚言，
<span class="c2">宋本作“虚争空言”。</span>
不如试之易效也。’于是二子遂以白明帝，诏先生作之，而指南车成。此一异也，又不可以言者也，从是天下服其巧矣。居京都，城内有地，可以为园，
<span class="c2">宋本、原本、冯本、监本均同，吴本、毛本作“城内有坡，可为囿”。</span>
患无水以灌之，
<span class="c2">《傅子》“灌”作“溉”。</span>
乃作翻车，
<span class="c2">《傅子》此句上有“先生”二字。</span>
令童儿转之，
<span class="c2">◎翻车，即桔槔也。◎范《书·宦官传》：又作翻车渴乌，施于桥西，用洒南北郊路。◎章怀注：翻车，设机车以引水。渴乌，为曲筒，以气引水上也。</span>
而灌水自覆，更入更出，其巧百倍于常。
<span class="c2">《傅子》“巧”作“功”。</span>
此二异也。其后人有上百戏者，能设而不能动也。帝以问先生：‘可动否？’对曰：‘可动。’帝曰：‘其巧可益否？’对曰：‘可益。’受诏作之。以大木彫構，
<span class="c2">吴本、毛本“構”作“搆”。</span>
使其形若轮，平地施之，潜以水发焉。设为歌乐舞象，
<span class="c2">宋本“歌”作“女”。</span>
至令木人击鼓吹箫；作山岳，使木人跳瓦掷剑，
<span class="c2">宋本“瓦”作“丸”。</span>
缘垣倒立，出入自在；
<span class="c2">《御览》作“自出自入”。</span>
百官行署，舂磨斗鸡，变巧百端。此三异也。先生见诸葛亮连弩，曰：‘巧则巧矣，未尽善也。’言作之可令加五倍。
<span class="c2">《御览》无“五”字。</span>
又患发石车，敌人之于楼边县溼牛皮，
<span class="c2">宋本“溼”作“濕”。《御览》“发”下有“钧”字，“人”下无“之”字，“楼”作“榭”。</span>
中之则堕，石不能连属而至。欲作一轮，县大石数十，以机鼓轮为常，则以断县石飞击敌城，
<span class="c2">《御览》无“以断”二字。</span>
使首尾电至。尝试以车轮县瓴甓数十，飞之数百步矣。有裴子者，上国之士也，精通见理，闻而哂之。乃难先生，先生口屈不对。
<span class="c2">《傅子》“不”下有“能”字。</span>
裴子自以为难得其要，言之不已。傅子谓裴子曰：‘子所长者言也，所短者巧也。马氏所长者巧也，所短者言也。以子所长，击彼所短，则不得不屈。以子所短，难彼所长，则必有所不解者矣。夫巧，天下之微事也，有所不解而难之不已，其相击刺，必已远矣。心乖于内，口屈于外，此马氏所以不对也。’傅子见安乡侯，言及裴子之论，安乡侯又与裴子同。傅子曰：‘圣人具体备物，取人不以一揆也：有以神取之者，有以言取之者，有以事取之者。有以神取之者，不言而诚心先达，德行颜渊之伦是也。以言取之者，以变辩是非，言语宰我、子贡是也。
<span class="c2">冯本“贡”作“夏”，误。</span>
以事取之者，若政事冉有、季路，文学子游、子夏。虽圣人之明尽物，如有所用，必有所试，然则试冉、季以政，试游、夏以学矣。游、夏犹然，况自此而降者乎！何者？悬言物理，不可以言尽也，施之于事，言之难尽而试之易知也。今若马氏所欲作者，国之精器，军之要用也。费十寻之木，劳二人之力，不经时而是非定。难试易验之事而轻以言抑人异能，此犹以己智任天下之事，不易其道以御难尽之物，
<span class="c2">毛本、官本“御”作“遇”，各本皆作“御”，《册府》同。</span>
此所以多废也。马氏所作，因变而得是，则初所言者不皆是矣。其不皆是，因不用之，是不世之巧无由出也。夫同情者相妒，同事者相害，中人所不能免也。故君子不以人害人，必以考试为衡石；废衡石而不用，此美玉所以见诬为石，荆和所以抱璞而哭之也。’于是安乡侯悟，遂言之武安侯，武安侯忽之，不果试也。此既易试之事，又马氏巧名已定，犹忽而不察，况幽深之才，无名之樸乎？
<span class="c2">◎官本《考证》曰：樸，宋本作“璞”。○张照曰：无名之樸，语本《老子》，宋本作“璞”，非。</span>
后之君子其鉴之哉！马先生之巧，虽古公输般、墨翟、王尔，
<span class="c2">◎《吕氏春秋》云：公输般为高云梯，欲以攻宋。墨子闻之，自鲁往，裂裳裹足，日夜不休，十日十夜，而至于郢。见荆王曰：“臣北方之鄙人也，闻大王将攻宋，信有之乎？”王曰：“然。”墨子曰：“必得宋乃攻之乎？亡其不得宋且不义犹攻之乎？”王曰：“必不得宋且有不义，则曷为攻之？”墨子曰：“甚善。臣以宋必不可得。”王曰：“公输般，天下之巧工也，已为攻宋之械矣。”墨子曰：“请令公输般试攻之，臣请试守之。”于是公输般设攻宋之械，墨子设守宋之备。九攻之，墨子九却之，不能入。故荆辍不攻宋。墨子能以术御荆，免宋之难者，此之谓也。”〖互见《战国策》及《墨子》。〗◎《墨子》云：公输子削竹木以为鹊，成而飞之，三日不下。公输子自以为至巧。子墨子谓公输子曰：“子之为鹊也，不如翟之为车辖。须臾留三寸之木，而任五十石之重。故所为巧，利于人谓之巧，不利于人谓之拙。◎梁玉绳《清白士集·古今人表考》卷五云：公输般始见《檀弓下》、《战国·宋策》，“般”又作“班”，〖《列子·汤问》、《孟子》注。〗又作 “斑”，〖《隶释·郙阁颂》。〗又作“盘”〖《墨子》第五十。〗公输是号，〖《宋策》、《吕氏春秋·爱类》、《淮南·修务》、《本经》各注，而本书《叙传》师古注以为氏也。
<span class="c3">本书，谓班固《汉书》。</span>
〗名“般”，〖《檀弓》疏、《荀子·法行》注。〗鲁之巧人，或以为鲁昭公子，〖《孟子》注。〗故曰公输，〖《墨子》、《荀子》、《淮南》。〗亦曰公输子，〖《孟子》。〗亦曰输子，〖《盐铁论·刺复》。〗亦曰鲁般，〖《淮南·齐俗》及《吕·爱类》、《淮·修务》注，又《孟子》、《宋策》、《淮·本经》注，并作“鲁班”。〗亦曰班输，〖《列子·汤问》、本书《叙传》、《文选》曹植《七启》。〗亦曰输班，〖《易林·乾之既济。〗亦曰公班。〖《潜夫论·赞学》。〗案《山海·海内经》言“少暤生般，始为弓矢”，是公输取古人命名也。而郭茂倩《乐府·古艳歌行》云 “谁能刻镂此？公输与鲁班”，唐上官昭容《游长宁公主流杯池诗》“公输与班尔，从此遂韬声”，〖王尔，古巧匠，见《韩子·奸劫弑臣》、《淮南·本经》、刘书《新论·知人》。故汉刘歆《西京杂记》下载邹阳《几赋》“王尔，公输之徒”，中山王文《木器赋》“乃命班尔”，而昭容诗以“班尔”对“公输”，似割截《檀弓》语用之。〗下一“与”字分作二人。师古《叙传注》载或说，亦引《乐府》作二人解。〖《日知录·二十三》讥《乐府》不通，殆未之考。〗李善《七发注》据《檀弓》公输若及若之族般当之，但不闻若亦有巧名。又《檀弓》称般请以机封季康子母，《国策》诸子称班输、墨翟攻守事。墨翟在孔子后，不并康子时，般何以如是长年？是可疑者。◎《人表考》卷四云：墨翟始见《孟子》、《战国·齐策》，宋之大夫，〖《史·孟荀传》。〗鲁人，〖《吕氏春秋·当染》、《慎大》注。而《神仙传》以为宋人。〗姓墨，〖《广韵》注。〗本墨台氏所改，〖《通志·氏族略四》。〗名翟，〖《汉书·艺文志》、《吕氏·当染》《慎大》、《淮南·修务》注。〗亦曰墨氏，〖《孟子》。〗亦曰墨子，〖《孟子》、《宋策》、《墨子书》。〗亦曰子墨子，〖《墨子书》、《吕览·高义》。〗亦曰翟子。〖《文选》齐孔稚圭《北山移文》。〗案《孟子》杨、墨并言，诸子每云孔、墨，《抱朴子·名实篇》称班、墨，则墨其姓也。《墨子·耕柱》、《贵义》、《公孟》、《鲁问》及《吕览·高义》多自称翟，则翟其名也。乃元伊世珍《琅嬛记》引《贾子说林》〖失名。〗谓墨子姓翟名乌，其母梦日中赤鸟入室，惊觉生乌，遂名之，诞不足信。</span>
近汉世张平子，
<span class="c2">◎范《书·张衡传》：衡字平子，南阳西鄂人。衡少善属文，通五经，贯六艺，才高于世，而无骄尚之情。拟班固《两都》作《二京赋》。善机巧，尤致思于天文、阴阳、历算。常耽好《玄经》，安帝雅闻衡善术学，公车特征拜郎中，再迁为太史令。遂乃研核阴阳，妙尽琁机之正，作浑天仪，著《灵宪》、《算罔论》，言甚详明。阳嘉元年，复造候风地动仪，以精铜铸成，圆径八尺，合盖隆起，形似酒尊，饰以篆文山龟鸟兽之形。中有都柱，傍行八道，施关发机。外有八龙，首衔铜丸，下有蟾蜍，张口承之。其牙机巧制，皆隐在尊中，覆盖周密无际。如有地动，尊则振龙机发吐丸，而蟾蜍衔之。振声激扬，伺者因此觉知。虽一龙发机，而七首不动，寻其方面，乃知震之所在。验之以事，合契若神。自书典所记，未之有也。尝一龙机发而地不觉动，京师学者咸怪其无征，后数日驿至，果地震陇西，于是皆服其妙。</span>
不能过也。公输般、墨翟皆见用于时，乃有益于世。
<span class="c2">何焯校改“乃”作“巧”。</span>
平子虽为侍中，马先生虽给事省中，俱不典工官，巧无益于世。用人不当其才，闻贤不试以事，良可恨也。”◎裴子者，裴秀。
<span class="c2">◎刘家立曰：“秀”下应有“也”字。</span>
安乡侯者，曹羲。
<span class="c2">冯本“羲”下有“也”字。</span>
武安侯者，曹爽也。</span>

## 朱建平

1. <span id="卷二十九·魏书二十九·方伎传第二十九-朱建平-1"></span>
朱建平，沛国人也。
<span class="c1">◎潘眉曰：三国列传，双名者惟建平一人。然《建平传》不书字，当以字行耳。◎王肇和曰：《荀彧传》戏志才、《司马朗传》赵威孙、《裴潜传》注王惠阳、郑文信、《刘廙传》刘望之、《董卓传》注杨整修、《刘先主传》刘德然、张世平之类，皆字也。又《刘先主传》刘元起，后但书“起”；《董卓传》注胡文才，《传》但称“才”；《管辂传》王宏直，后但称“直”；疑皆有衍文。他若《诸葛亮传》之石广元、孟公威，则名韬、名建矣；《秦宓传》之任定祖，则名安矣；翁归、仓舒，则小字也；陶丘一、周生烈，则复姓也；严白虎、刘雄鸣，则贼号也。惟《管辂传》注引《别传》有徐季龙，《吴妃嫔传》注引《吴书》王夫人父名庐九，是双名，然非正史不足据。◎弼按：《董昭传》有袁元长、袁春卿，《管辂传》有刘奉林、刘长仁、赵孔曜、管孝国、管季儒，又注引《辂别传》有单子春、鲍子春、蔡元才、翟文耀、纪玄龙、陈承佑，又《齐王芳纪》有孔晏乂，〖《仓慈传》作 “乂”。
<span class="c2">“孔晏乂”乃“孔乂”之讹，卢弼已于《齐王芳纪》引诸说辩之。</span>
〗《华佗传》注有刘景宗、《刘先主传》有刘子平，均双名。</span>
善相术，于闾巷之间，效验非一。太祖为魏公，闻之，召为郎。文帝为五官将，坐上会客三十余人，文帝问己年寿，又令遍相众宾。建平曰： “将军当寿八十，至四十时当有小厄，愿谨护之。”
<span class="c1">建平所言与高元吕相同，见《文纪》卷首注引《魏略》。</span>
谓夏侯威曰：“君四十九位为州牧，
<span class="c1">夏侯威官兖州刺史，见《夏侯渊传》。</span>
而当有厄。厄若得过，可年至七十，致位公辅。”谓应璩曰：“君六十二位为常伯，
<span class="c1">应璩为侍中，见《王粲传》。</span>
而当有厄，先此一年，当独见一白狗，而旁人不见也。”谓曹彪曰： “君据藩国，至五十七当厄于兵，宜善防之。”

2. <span id="卷二十九·魏书二十九·方伎传第二十九-朱建平-2"></span>
初，颍川荀攸、钟繇相与亲善。攸先亡，子幼。
<span class="c1">◎《荀攸传》：攸从征孙权，道薨。◎注引《魏书》云：时建安十九年，攸年五十八。</span>
繇经纪其门户，欲嫁其妾。与人书曰：“吾与公达曾共使朱建平相，建平曰：‘荀君虽少，然当以后事付钟君。’吾时啁之曰：‘惟当嫁卿阿骛耳。’何意此子竟早陨没，戏言遂验乎！今欲嫁阿骛，使得善处。追思建平之妙，虽唐举、许负何以复加也！”
<span class="c1">◎《御览》“也”作“邪”。唐举相李兑、蔡泽，见《史记·蔡泽传》。◎《荀子·非相篇》：今之世，梁有唐举，相人之形状颜色，而知其吉凶妖祥，世俗称之，古之人无有也。◎《史记·绛侯世家》：周亚夫自未侯为河内守时，许负相之，曰：“君后三岁而侯，侯八岁为将相，持国秉，贵重矣，于人臣无两。其后九岁而君饿死。”后均如其言。◎又许负相薄姬当生天子，见《外戚世家》。◎又《游侠传》：郭解，善相人许负外孙也。◎《怀庆府志》：负，河内温人，善相人。负所著有《德器歌》、《五官杂论》、《听声相行》等篇。◎《御览·三百七十一》《相书·许负》曰：乳间阔尺，富贵足寿；乳黑如墨，公侯之相。◎刘知几《史通》：许负《相经》, 当时所圣，见传流俗。</span>

3. <span id="卷二十九·魏书二十九·方伎传第二十九-朱建平-3"></span>
文帝黄初七年，年四十，病困，谓左右曰：“建平所言八十，谓昼夜也，吾其决矣。”顷之，果崩。夏侯威为兖州刺史，年四十九，十二月上旬得疾，念建平之言，自分必死，豫作遗令及送丧之备，咸使素办。至下旬转差，垂以平复。三十日日昃，请纪纲大吏设酒，曰： “吾所苦渐平，明日鸡鸣，年便五十，建平之戒，真必过矣。”威罢客之后，合瞑疾动，夜半遂卒。璩六十一为侍中，直省内，欻见白狗，问之众人，悉无见者。于是数聚会，并急游观田里，饮宴自娱，过期一年，六十三卒。曹彪封楚王，年五十七，坐与王淩通谋，赐死。凡说此辈，无不如言，不能具详，故粗记数事。惟相司空王昶、征北将军程喜、中领军王肃有蹉跌云。肃年六十二，疾笃，众医并以为不愈。肃夫人问以遣言，肃云：“建平相我踰七十，位至三公，今皆未也，将何虑乎！”而肃竟卒。
<span class="c1">◎《肃传》：甘露元年薨。</span>

4. <span id="卷二十九·魏书二十九·方伎传第二十九-朱建平-4"></span>
建平又善相马。文帝将出，取马外入，建平道遇之，语曰：“此马之相，今日死矣。”帝将乘马，马恶衣香，惊齧文帝膝，
<span class="c1">冯本“齧”作“囓”。</span>
帝大怒，即便杀之。建平黄初中卒。
<span class="c1">《文选注》所引群书有朱建平《相书》。</span>

## 周宣

1. <span id="卷二十九·魏书二十九·方伎传第二十九-周宣-1"></span>
周宣字孔和，乐安人也。
<span class="c1">◎《郡国志》：青州乐安国乐安。◎《一统志》：乐安故城，今山东青州府博兴县北。</span>
为郡吏。太守杨沛梦人曰：“八月一日曹公当至，必与君杖，饮以药酒。”使宣占之。是时黄巾贼起，宣对曰：“夫杖起弱者，药治人病，八月一日，贼必除灭。”至期，贼果破。后东平刘桢梦蛇生四足，穴居门中，使宣占之，宣曰：“此为国梦，非君家之事也。当杀女子而作贼者。”顷之，女贼郑、姜遂俱夷讨，以蛇女子之祥，足非蛇之所宜故也。
<span class="c1">◎《白孔六帖》：魏刘桢字公幹，尝梦蛇生四足，以不敬伏诛。</span>

2. <span id="卷二十九·魏书二十九·方伎传第二十九-周宣-2"></span>
文帝问宣曰：“吾梦殿屋两瓦堕地，化为双鸳鸯，此何谓也？”宣对曰：“后宫当有暴死者。”帝曰：“吾诈卿耳！”宣对曰：“夫梦者意耳，苟以形言，便占吉凶。”言未毕，而黄门令奏宫人相杀。无几，帝复问曰：“我昨夜梦青气自地属天。”宣对曰：“天下当有贵女子冤死。”是时，帝已遣使赐甄后玺书，闻宣言而悔之，遣人追使者不及。帝复问曰：“吾梦摩钱文，
<span class="c1">《卞后传》注作“磨钱文”。</span>
欲令灭而更愈明，此何谓邪？”宣怅然不对。帝重问之，宣对曰：“此自陛下家事，虽意欲尔而太后不听，是以文欲灭而明耳。”时帝欲治弟植之罪，偪于太后，但加贬爵。以宣为中郎，属太史。
<span class="c1">太史与中郎同为六百石，中郎属太史，可疑。太史令属官亦无中郎也。“属”字或为“兼”字之误。</span>

3. <span id="卷二十九·魏书二十九·方伎传第二十九-周宣-3"></span>
尝有问宣曰：“吾昨夜梦见刍狗，其占何也？”宣答曰：“君欲得美食耳！”有顷，出行，果遇丰膳。后又问宣曰：“昨夜复梦见刍狗，何也？”宣曰：“君欲堕车折脚，宜戒慎之。”顷之，果如宣言。后又问宣：“昨夜复梦见刍狗，何也？”宣曰：“君家失火，当善护之。”俄遂火起。语宣曰：“前后三时，皆不梦也。聊试君耳，何以皆验邪？”宣对曰：“此神灵动君使言，故与真梦无异也。”又问宣曰：“三梦刍狗而其占不同，何也？”宣曰：“刍狗者，祭神之物。故君始梦，当得余食也。祭祀既讫，则刍狗为车所轹，故中梦当堕车折脚也。刍狗既车轹之后，必载以为樵，故后梦忧失火也。”
<span class="c1">虽小术，亦不能执一方之见。</span>
宣之叙梦，凡此类也。十中八九，世以比建平之相矣。其余效故不次列。明帝末卒。
<span class="c1">◎《隋志·五行家》：《占梦书》一卷，周宣等撰。◎《唐经籍志》：《占梦书》，周宣撰。</span>

## 管辂

1. <span id="卷二十九·魏书二十九·方伎传第二十九-管辂-1"></span>
管辂字公明，平原人也。
<span class="c1">◎梁章钜曰：此是平原郡之平原县，汉中兴后作国，建安中国除，魏黄初三年复作国，七年除为郡。</span>
容貌粗丑，
<span class="c1">宋本、元本“貌”作“儿”。</span>
无威仪而嗜酒，饮食言戏，不择非类，故人多爱之而不敬也。
<span class="c1">◎《辂别传》曰：
<span class="c2">◎沈家本曰：○《隋志》：《管辂传》三卷，管辰撰。○二唐志作“二卷”。辰，辂之弟。裴氏引之甚详，并录其序，又称“近有阎续伯者，名缵，补缀遗脱，敢以所闻列于篇左”，则又补辰之所未详者。</span>
辂年八九岁，便喜仰视星辰，得人辄问其名，夜不肯寐。父母常禁之，犹不可止。自言：“我年虽小，然眼中喜视天文。”常云：“家鸡野鹄，犹尚知时，况于人乎？”与邻比儿共戏土壤中，辄画地作天文及日月星辰。每答言说事，语皆不常，宿学耆人不能折之，皆知其当有大异之才。
<span class="c2">元本“大”作“人”，误。</span>
及成人，果明《周易》，仰观、风角、占、相之道，
<span class="c2">◎《隋书·经籍志》：《风角集要占》十二卷，《风角要占》三卷，梁八卷，京房撰。◎范《书·郎顗传》：顗父宗，字仲绥，学《京氏易》，善风角、星算、六日七分。◎章怀注：风角，谓候四方四隅之风，以占吉凶也。</span>
无不精微。体性宽大，多所含受；憎己不雠，爱己不褒，每欲以德报怨。常谓：“忠孝信义，人之根本，不可不厚；廉介细直，士之浮饰，不足为务也。”
<span class="c2">◎何焯曰：语似小偏，然长者自如是。</span>
自言：“知我者稀，则我贵矣，安能断江、汉之流，为激石之清？乐与季主论道，
<span class="c2">◎《史记·日者列传》：司马季主者，楚人也，卜于长安东市。◎《索隐》云：季主，见《列仙传》。</span>
不欲与渔父同舟，此吾志也。”其事父母孝，笃兄弟，顺爱士友，皆仁和发中，终无所阙。臧否之士，晚亦服焉。父为琅邪即丘长，
<span class="c2">◎《郡国志》：徐州琅邪国即丘。◎《一统志》：即丘故城，今山东沂州府兰山县东南。</span>
时年十五，来至官舍读书。始读《诗》、《论语》及《易本》，便开渊布笔，
<span class="c2">◎官本《考证》云：《册府》“渊”作“胸”，元本作“纸”。</span>
辞义斐然。于时黉上
<span class="c2">毛本“黉”作“喾”，误。</span>
有远方及国内诸生四百余人，
<span class="c2">国内，谓琅邪国内也。</span>
皆服其才也。琅邪太守单子春
<span class="c2">琅邪国，汉末建安二十一年为郡，魏太和六年复为国。子春为太守，盖在太和六年前也。</span>
雅有材度，闻辂一黉之俊，欲得见，辂父即遣辂造之。大会宾客百余人，坐上有能言之士，辂问子春：“府君名士，加有雄贵之姿，辂既年少，胆未坚刚，若欲相观，惧失精神，请先饮三升清酒，然后而言之。”
<span class="c2">“而”字疑衍。</span>
子春大喜，便酌三升清酒，独使饮之。酒尽之后，问子春：“今欲与辂为对者，若府君四坐之士邪？”子春曰：“吾欲自与卿旗鼓相当。”辂言： “始读《诗》、《论》、《易本》，
<span class="c2">“论”下似夺“语”字。</span>
学问微浅，未能上引圣人之道，陈秦、汉之事，但欲论金木水火土鬼神之情耳。”子春言；“此最难者，而卿以为易邪？”于是唱大论之端，遂经于阴阳，文采葩流，枝叶横生，少引圣籍，多发天然。子春及众士互共攻劫，
<span class="c2">《册府》“劫”作“诘”。</span>
论难锋起，而辂人人答对，言皆有余。至日向暮，酒食不行。子春语众人曰：“此年少盛有才器，
<span class="c2">冯本“才器”作“材气”。</span>
听其言论，正似司马犬子游猎之赋，
<span class="c2">◎元本“犬”作“太”，监本作“大”，均误。◎《史记·司马相如传》：相如字长卿，少时好读书击剑，故其亲名之曰犬子。〖◎孟康曰：爱而字之也。〗相如既学，慕蔺相如之为人，更名相如。上读《子虚赋》而善之，乃召问相如。相如曰：“请为天子游猎赋，赋成奏之。”</span>
何其磊落雄壮，英神以茂，必能明天文地理变化之数，不徒有言也。”于是发声徐州，
<span class="c2">琅邪太守属徐州。</span>
号之神童。</span>

2. <span id="卷二十九·魏书二十九·方伎传第二十九-管辂-2"></span>
父为利漕，
<span class="c1">◎《水经·淇水注》：白沟又东北迳罗勒城东，又东北，漳水注之，谓之利漕口。◎又《浊漳水注》：汉献帝建安十八年，魏太祖凿渠，引漳水东入清洹，以通河漕，名曰利漕渠。◎弼按：即武纪建安十八年“凿渠引漳水入白沟，以通河”也。利漕渠在今直隶广平府肥乡县东，大名府元城县之西北。◎谢鍾英曰：在广平府曲周县东。</span>
利漕民郭恩兄弟三人，皆得躄疾，
<span class="c1">《御览》此下有“不知何故”四字，注引《辂别传》有此四字。</span>
使辂筮其所由。辂曰：“卦中有君本墓，墓中有女鬼，非君伯母，当叔母也。昔饥荒之世，当有利其数升米者，
<span class="c1">◎《御览》卷七百二十七“升”作“斗”。◎周寿昌曰：“升”与“斗”古文相近。</span>
排著井中，啧啧有声，推一大石，下破其头，孤魂冤痛，自诉于天。”于是恩涕泣服罪。
<span class="c1">◎《辂别传》曰：利漕民郭恩，字义博，有才学，善《周易》、《春秋》，又能仰观。辂就义博读《易》，数十日中，意便开发，言难踰师。于此分蓍下卦，用思精妙，占黉上诸生疾病死亡贫富丧衰，初无差错，莫不惊怪，谓之神人也。又从义博学仰观，三十日中通夜不卧，语义博：“君但相语墟落处所耳，至于推运会，论灾异，自当出吾天分。”学未一年，义博反从辂问《易》及天文事要。义博每听辂语，未尝不推机慷慨。
<span class="c2">宋本“推”作“椎”，毛本“机”作“機”。</span>
自言“登闻君至论之时，忘我笃疾，明闇之不相逮，何其远也”！义博设主人，独请辂，具告辛苦，自说：“兄弟三人俱得躄疾，不知何故？试相为作卦，知其所由。若有咎殃者，天道赦人，当为吾祈福于神明，勿有所爱。兄弟俱行，此为更生。”辂便作卦，思之未详。会日夕，因留宿，至中夜，语义博曰：“吾以此得之。”既言其事，义博悲涕沾衣，曰：“皇汉之末，实有斯事。君不名主，讳也。我不得言，礼也。兄弟躄来三十余载，脚如棘子，不可复治，但愿不及子孙耳。”辂言火形不绝，水形无余，不及后也。</span>

3. <span id="卷二十九·魏书二十九·方伎传第二十九-管辂-3"></span>
广平刘奉林妇病困，已买棺器。时正月也，使辂占，曰：“命在八月辛卯日日中之时。”林谓必不然，而妇渐差，至秋发动，一如辂言。
<span class="c1">◎《辂别传》曰：鲍子春为列人令，
<span class="c2">◎《郡国志》：冀州钜鹿郡列人。◎三国魏黄初二年，以魏郡西部置广平郡，列人移属广平。◎《一统志》：列人故城，今直隶广平府肥乡县东北。</span>
有明思才理，与辂相见，曰：“闻君为刘奉林卜妇死亡日，何其详妙，试为论其意义。”辂论爻象之旨，说变化之义，若规员矩方，无不合也。子春自言：“吾少好谭《易》，又喜分蓍，可谓盲者欲视白黑，聋者欲听清浊，苦而无功也。听君语后，自视体中，真为愦愦者也。”</span>

4. <span id="卷二十九·魏书二十九·方伎传第二十九-管辂-4"></span>
辂往见安平太守王基，基令作卦，辂曰：“当有贱妇人，生一男儿，堕地
<span class="c1">各本“堕”作“墯”。</span>
便走入灶中死。又床上当有一大蛇衔笔，小大共视，须臾去之也。
<span class="c1">《御览》“去之”作“便去”。</span>
又乌来入室中，与燕共斗，燕死，乌去。有此三怪。”基大惊，问其吉凶。辂曰：“直官舍久远，
<span class="c1">冯本“官”作“客”。</span>
魑魅魍魉为怪耳。儿生便走，非能自走，直宋无忌之妖
<span class="c1">◎何焯曰：《急救篇》注“古有仙人宋无忌”，此云“妖”，未详。宋无忌见《封禅书》，《索隐》引《白泽图》云“火之精曰宋无忌”，盖其人火仙也。以入灶，故指为火之妖。◎周寿昌说同。俞正燮《癸巳存稿》卷十三有灶神说，词繁不录。</span>
将其入灶也。大蛇衔笔，直老书佐耳。乌与燕斗，直老铃下耳。
<span class="c1">◎铃下，解见《吴志·吴范传》。◎何焯曰：《御览》引此语下更有“公府阁有绳铃以传呼，铃下有吏者也”，当亦是裴注。</span>
今卦中见象，
<span class="c1">《御览》“见”下有“其”字。</span>
而不见其凶，知非妖咎之征，自无所忧也。”后卒无患。
<span class="c1">《御览》“患”作“恙”。</span>
<span class="c1">◎《辂别传》曰：基与辂共论《易》，数日中，大以为喜乐，语辂言： “俱相闻善卜，定共清论。君一时异才，当上竹帛也。”辂为基出卦，知其无咎，因谓基曰： “昔高宗之鼎，非雉所雊，殷之阶庭，非木所生，而野鸟一鸲，武丁为高宗，
<span class="c2">◎《史记·殷本纪》：帝武丁祭成汤，明日有飞雉登鼎耳而呴。〖◎《正义》曰：呴，音“构”，雉鸣也。〗武丁惧。祖己曰：“王勿忧，先修政事。”武丁修政行德，天下咸欢，殷道复兴。帝武丁崩，祖己嘉武丁之以祥雉为德，立其庙为高宗。</span>
桑谷暂生，太戊以兴。
<span class="c2">◎《史记·殷本纪》：亳有祥桑谷共生于朝，一暮大拱。帝太戊惧，问伊陟。伊陟曰：“臣闻妖不胜德，帝其修德。”太戊从之，而祥桑枯死而去。</span>
焉知三事不为吉祥？愿府君安身养德，从容光大，勿以知神奸污累天真。”
<span class="c2">此为正论。</span>
</span>

5. <span id="卷二十九·魏书二十九·方伎传第二十九-管辂-5"></span>
时信都令家
<span class="c1">◎《郡国志》：冀州安平国，治信都。◎《寰宇记》：魏黄初中，冀州刺史自邺移治此县。◎《一统志》：信都故城，今直隶冀州治。</span>
妇女惊恐，更互疾病，使辂筮之。辂曰：“君此堂西头，
<span class="c1">宋本、冯本“此”作“北”。</span>
有两死男子，一男持矛，一男持弓箭，头在壁内，脚在壁外。持矛者主刺头，故头重痛不得举也。持弓箭者主射胸腹，故心中县痛不得饮食也。昼则浮游，夜来病人，故使惊恐也。”于是掘徙骸骨，家中皆愈。
<span class="c1">◎《辂别传》曰：王基即遣信都令迁掘其室中，入地八尺，果得二棺，一棺中有矛，一棺中有角弓及箭，
<span class="c2">◎《诗·小雅》：骍骍角弓。◎《正义》曰：○《冬官·弓人》：以六材为弓，谓幹、角、筋、胶、丝、漆也。◎此言角弓，盖别有角弓，如今北狄所用者，于古亦应有之。</span>
箭久远，木皆消烂，但有铁及角完耳。及徙骸骨，去城一十里埋之，无复疾病。基曰：“吾少好读《易》，玩之以久，不谓神明之数，其妙如此。”便从辂学《易》，推论天文。辂每开变化之象，演吉凶之兆，未尝不纤微委曲，尽其精神。基曰：“始闻君言，如何可得，
<span class="c2">◎何焯曰：李安溪以意改“何”字作“将”字。</span>
终以皆乱，
<span class="c2">皆，疑作“暓”。</span>
此自天授，非人力也。”于是藏《周易》，绝思虑，不复学卜筮之事。辂乡里乃太原
<span class="c2">◎赵一清曰：“乃太原”三字未详，或疑是人姓名，而其字误耳。◎钱仪吉曰：乃姓，太原名。◎弼按：赵说是，钱说不足据。</span>
问辂：“君往者为王府君论怪，云老书佐为蛇，老铃下为乌，此本皆人，何化之微贱乎？为见于爻象，出君意乎？”辂言：“苟非性与天道，何由背爻象而任胸心者乎？
<span class="c2">冯本“胸心”作“心胸”。</span>
夫万物之化，无有常形，人之变异，无有常体，或大为小，或小为大，固无优劣。夫万物之化，一例之道也。是以夏鲧，天子之父，赵王如意，汉祖之子，而鲧为黄熊，
<span class="c2">◎熊，冯本作“能”。◎《史记·夏本纪》：舜殛鲧于羽山。◎《正义》云：鲧于羽山化为黄熊，入于羽渊。</span>
如意为苍狗，
<span class="c2">◎《史记·吕后本纪》：见物如苍犬，据高后掖，忽弗复见。卜之，云赵王如意为祟。高后遂病掖伤。</span>
斯亦至尊之位而为黔喙之类也。况蛇者协辰巳之位，乌者栖太阳之精，此乃腾黑之明象，白日之流景，如书佐、铃下，各以微躯化为蛇、乌，不亦过乎！”</span>

6. <span id="卷二十九·魏书二十九·方伎传第二十九-管辂-6"></span>
清河王经去官还家，辂与相见。经曰：“近有一怪，大不喜之，欲烦作卦。”卦成，辂曰： “爻吉，不为怪也。君夜在堂户前，有一流光如燕爵者，
<span class="c1">◎《孟子》：为丛驱爵者，鹯也。◎《疏》云：鹯能食鸟雀。</span>
入居怀中，
<span class="c1">宋本、冯本“居”作“君”。</span>
殷殷有声，内神不安，解衣彷徉，招呼妇人，觅索余光。”经大笑曰：“实如君言。”辂曰：“吉，迁官之征也，其应行至。”顷之，经为江夏太守。
<span class="c1">◎《辂别传》曰：经欲使辂卜，而有疑难之言，辂笑而咎之曰：“君备州里达人，
<span class="c2">元本“备”作“侯”。</span>
何言之鄙！昔司马季主有言：
<span class="c2">毛本“昔”作 “皆”，误。司马季主，见前。</span>
‘夫卜者必法天地，象四时，顺仁义。伏羲作八卦，周文王三百八十四爻，而天下治。病者或以愈，且死或以生，患或以免，事或以成，嫁女娶妻或以生长，岂直数千钱哉？’
<span class="c2">以上季主语，见《史记·日者列传》。</span>
以此推之，急务也。苟道之明，圣贤不让，况吾小人，敢以为难！”彦纬敛手谢辂：
<span class="c2">王经字彦纬，《夏侯玄传》注引《世语》作“彦伟”，当以“纬”为是。</span>
“前言戏之耳。”于是辂为作卦，其言皆验。经每论辂，以为得龙云之精，能养和通幽者，非徒合会之才也。</span>

7. <span id="卷二十九·魏书二十九·方伎传第二十九-管辂-7"></span>
辂又至郭恩家，有飞鸠来在梁头，鸣甚悲。辂曰：“当有老公从东方来，
<span class="c1">北宋本“公”作“翁”。</span>
携豚一头，酒一壶。主人虽喜，当有小故。”明日果有客，如所占。恩使客节酒、戒肉、慎火，而射鸡作食，
<span class="c1">鸡，或作“鸠”。</span>
箭从树间激中数岁女子手，流血惊怖。
<span class="c1">◎《辂别传》曰：义博从辂学鸟鸣之候，
<span class="c2">郭恩字义博，见前注。</span>
辂言“君虽好道，天才既少，又不解音律，恐难为师也”。辂为说八风之变，
<span class="c2">◎《礼记·乐记》云：八风从律而不奸。◎《疏》云：八风，八方之风也。</span>
五音之数，
<span class="c2">◎《孟子》：师旷之聪，不以六律，不能正五音。◎五音，宫、商、角、徵、羽也。</span>
以律吕为众鸟之商，
<span class="c2">◎《汉书·律历志》：律十有二，阳六为律，阴六为吕。律以统气类物，一曰黄钟，二曰太族，三曰姑洗，四曰蕤宾，五曰夷则，六曰亡射。吕以旅阳宣气，一曰林钟，二曰南吕，三曰应钟，四曰大吕，五曰夹钟，六曰中吕。制十二筒以听凤之鸣，其雄鸣为六，雌鸣亦六，比黄钟之宫，而皆可以生之，是为律本。</span>
六甲为时日之端，
<span class="c2">◎《汉书·律历志》：故日有六甲，辰有五子。◎孟康曰：六甲之中唯甲寅无子，故有五子。◎《汉书·艺文志》：《风鼓六甲》二十四卷。◎范《书·方术传》注：遁甲，推六甲之阴而隐遁也。</span>
反覆谴曲，
<span class="c2">何焯校改“谴”作“缱”。</span>
出入无穷。义博静然沈思，驰精数日，卒无所得。义博言：“才不出位，难以追征于此。”
<span class="c2">宋本作“于此遂止”。</span>
</span>

8. <span id="卷二十九·魏书二十九·方伎传第二十九-管辂-8"></span>
辂至安德令刘长仁家，
<span class="c1">◎《郡国志》：平原郡安德。◎《一统志》：安德故城，今山东济南府陵县治。</span>
有鸣鹊来在閤屋上，其声甚急。辂曰：“鹊言东北有妇昨杀夫，牵引西家人夫离娄，
<span class="c1">人夫离娄，字疑有误。</span>
候不过日在虞渊之际，
<span class="c1">◎《楚辞·九叹·远逝》云：囚灵玄于虞渊。◎注：○虞渊，日所入也。○《淮南子·天文训》：至于虞渊，是谓黄昏。</span>
告者至矣。”到时，果有东北同伍民来告，邻妇手杀其夫，诈言西家人与夫有嫌，来杀我婿。
<span class="c1">◎《辂别传》曰：勃海刘长仁有辩才，初虽闻辂能晓鸟鸣，后每见难辂曰：“夫生民之音曰言，鸟兽之声曰鸣，故言者则有知之贵灵，鸣者则无知之贱名，何由以鸟鸣为语，乱神明之所异也？孔子曰‘吾不与鸟兽同群’，明其贱也。”辂答曰：“夫天虽有大象而不能言，故运星精于上，流神明于下，验风云以表异，役鸟兽以通灵。表异者必有浮沈之候，通灵者必有宫商之应，是以宋襄失德，六鶂并退，
<span class="c2">◎《左传·僖公十六年》：六鷁退飞过宋都。</span>
伯姬将焚，鸟唱其灾，
<span class="c2">◎《左传·襄公三十年》：或叫于宋太庙曰：“嘻嘻，出出。”鸟鸣于亳社，如曰“嘻嘻”。甲午，宋火灾，宋伯姬卒。</span>
四国未火，融风已发，
<span class="c2">◎《左传·昭公十七年》：冬，有星孛于大辰，西及汉。申须曰：“诸侯其有火炎乎！”梓慎曰：“若火作，其四国当之，在宋、卫、陈、郑乎！”◎《十八年》：夏，五月，火始昏见。丙子，风。梓慎曰： “是谓融风，火之始也。七日，其火作乎！”戊寅，风甚。壬午，宋、卫、陈、郑皆火。梓慎登大庭氏之库以望之，曰：“宋、卫、陈、郑也。”数日，皆来告火。◎注云：东北曰融风。融风，木也。木，火母，故曰火之始。大庭氏，古国名，在鲁城内。鲁于其处作库，高显，故登以望气。</span>
赤鸟夹日，殃在荆楚。
<span class="c2">◎《左传·哀公六年》：有云如众赤鸟，夹日以飞三日，楚子使问诸周太史，周太史曰：“其当王身乎！”</span>
此乃上天之所使，自然之明符。考之律吕则音声有本，求之人事则吉凶不失。昔在秦祖，以功受封，
<span class="c2">◎《史记·秦本纪》：大廉玄孙曰孟戏、中衍，鸟身人言。仲衍之后，遂世有功，以佐殷国，故嬴姓多显，遂为诸侯。</span>
葛卢听音，著在《春秋》，
<span class="c2">◎《左传·僖公二十九年》：介葛卢闻牛鸣，曰：“是生三牺，皆用之矣，其音云。”问之而信。</span>
斯皆典谟之实，非圣贤之虚名也。商之将兴，由一燕卵也。
<span class="c2">◎《史记·殷本纪》：殷契，母曰简狄，有娀氏之女，为帝喾次妃。三人行浴，见玄鸟堕其卵，简狄取吞之，因孕生契。契长而佐禹治水有功，封于商。</span>
文王受命，丹鸟衔书，
<span class="c2">◎《吕氏春秋》：文王之时，天先见火，赤鸟衔丹书，集于周社。</span>
此乃圣人之灵祥，周室之休祚，何贱之有乎？夫鸟鸣之听，
<span class="c2">鸟鸣，宋本作“鸣鸟”。</span>
精在鹑火，妙在八神，自非斯伦，犹子路之于死生也。”长仁言：“君辞虽茂，华而不实，未之故信。”
<span class="c2">◎宋本作“未敢之信”，成都局本作“未之敢信”。◎何焯曰：按《别传》实皆然，但陈氏所引用者不外此，削去其迂蔓耳。</span>
须臾有鸣鹊之验，长仁乃服。</span>
辂至列人典农王弘直许，
<span class="c1">◎列人见前。郡县有屯田者置典农。◎钱大昕曰：此“弘直”二字名，而下名单称“直”。《蜀先主传》先书“同宗刘德然父元起”，而后书“起”，《孙策传》先书“吴人严白虎”，而后书“虎”，皆非史例，疑传写脱去。◎弼按：二字名，详见《朱建平传》注。</span>
有飘风高三尺余，从申上来，在庭中幢幢回转，
<span class="c1">◎张平子《东京赋》：树羽幢幢。◎薛注：幢幢，羽貌。</span>
息以复起，良久乃止。直以问辂，辂曰：“东方当有马吏至，恐父哭子，如何！”明日胶东吏到，直子果亡。直问其故，辂曰：“其日乙卯，则长子之候也。
<span class="c1">◎钱大昕曰：于卦位卯属东方震，震为长男。</span>
木落于申，斗建申，申破寅，死丧之候也。日加午而风发，则马之候也。离为文章，则吏之候也。申未为虎，
<span class="c1">◎钱大昕曰：虞仲翔说坤为虎，坤位西南，在未、申之间也，于天文参为白虎，位亦在申。</span>
虎为大人，则父之候也。”有雄雉飞来，登直内铃柱头，
<span class="c1">吴本“铃”作“钤”。</span>
直大以不安，令辂作卦，辂曰：“到五月必迁。”时三月也，至期，直果为渤海太守。
<span class="c1">◎《辂别传》曰：辂又曰：“夫风以时动，又以象应，
<span class="c2">冯本“又”作“爻”。</span>
时者神之驱使，象者神之形表，
<span class="c2">宋本“神”作“时”。</span>
一时其道，不足为难。”王弘直亦大学问，有道术，皆不能精。问辂：“风之推变，乃可尔乎？”辂言：“此但风之毛发，何足为异？若夫列宿不守，众神乱行，八风横起，怒气电飞，山崩石飞，树木摧倾，扬尘万里，仰不见天，鸟兽藏窜，兆民骇惊，于是使梓慎之徒，登高台，望风气，
<span class="c2">梓慎登高望气，事见前“融风”注。</span>
分灾异，刻期日，然后知神思遐幽，灵风可惧。”</span>

9. <span id="卷二十九·魏书二十九·方伎传第二十九-管辂-9"></span>
馆陶令诸葛原迁新兴太守，
<span class="c1">◎《郡国志》：冀州魏郡馆陶。◎三国魏黄初二年，以魏郡东部置阳平郡，馆陶改属阳平。◎李兆洛曰：馆陶故城，今山东东昌府馆陶县西南。◎钱玷曰：今馆陶县治。◎洪亮吉曰：新兴郡，汉建安二十年省云中、定襄、朔方、五原四郡，各置一县统其民，凡领县六。◎谢鍾英曰：○按《武帝纪》：建安二十年，省云中、定襄、五原、朔方郡，郡置一县领其民，合以为新兴郡。○是新兴只领四县。洪氏从《元和志》录平城、马邑，非也。今据移雁门。◎吴增僅曰：新兴初置，但有四县，平城、马邑盖在置郡之后。</span>
辂往祖饯之，宾客并会。原自起取燕卵、蜂窠、蜘蛛著器中，使射覆。
<span class="c1">◎《汉书·东方朔传》：上尝使诸数家射覆。◎师古曰：数家，术数之家也。于覆器之下而置诸物，令闇射之，故云射覆。覆，音芳目反。</span>
卦成，辂曰：“第一物，含气须变，依乎宇堂，
<span class="c1">《御览》 “乎”作“于”。</span>
雄雌以形，
<span class="c1">“以”、“已”古通。</span>
翅翼舒张，
<span class="c1">《御览》“翅翼”作“分翅”。</span>
此燕卵也。第二物，家室倒县，门户众多，藏精育毒，得秋乃化，此蜂窠也。第三物，觳觫长足，
<span class="c1">◎觳，音斛。觫，音速。觳觫，恐惧貌。◎《孟子》：吾不忍其觳觫。</span>
吐丝成罗，寻网求食，利在昬夜，此蜘蛛也。”举坐惊喜。
<span class="c1">《御览》“喜”作“欢”。</span>
<span class="c1">◎《辂别传》曰：诸葛原字景春，亦学士。好卜筮，数与辂共射覆，不能穷之。景春与辂有荣辱之分，因辂饯之，大有高谭之客。诸人多闻其善卜、
<span class="c2">宋本、元本、吴本、监本“诸”作“知”，误。</span>
仰观，不知其有大异之才，于是先与辂共论圣人著作之源，
<span class="c2">吴本、毛本“先”作“有”。</span>
又叙五帝、三王受命之符。辂解景春微旨，遂开张战地，示以不固，藏匿孤虚，以待来攻。景春奔北，军师摧衄，自言吾睹卿旌旗，城池已坏也。其欲战之士，于此鸣鼓角，举云梯，弓弩大起，牙旗雨集。然后登城曜威，开门受敌，上论五帝，如江如汉，下论三王，如翮如翰；其英者若春华之俱发，其攻者若秋风之落叶。
<span class="c2">北宋本“攻”作“坑”。</span>
听者眩惑，不达其义，言者收声，莫不心服，虽白起之坑赵卒，
<span class="c2">◎《史记·白起传》：赵卒降者数十万人，诈而尽坑之。</span>
项羽之塞濉水，
<span class="c2">◎《史记·项羽本纪》：楚追击至雎水上，多杀。汉卒十余万人皆入雎水，雎水为之不流。</span>
无以尚之。于时客皆欲面缚衔璧，求束手于军鼓之下。辂犹总干山立，
<span class="c2">◎《礼记·乐记》：总干而山立，武王之事也。◎郑注：总干，持盾也。山立，犹正立也。象武王持盾正立，待诸候也。</span>
未便许之。至明日，离别之际，然后有腹心始终。一时海内俊士，八九人矣。蔡元才在朋友中最有清才，在众人中言：“本闻卿作狗，何意为龙？”辂言：“潜阳未变，非卿所知，焉有狗耳，得闻龙声乎！”景春言：“今当远别，后会何期？且复共一射覆。”辂占既皆中。景春大笑，“卿为我论此卦意，纾我心怀”。辂为开爻散理，分赋形象，言徵辞合，妙不可述。
<span class="c2">宋本“述”作“过”。</span>
景春及众客莫不言“听后论之美，胜于射覆之乐”。景春与辂别，戒以二事，言；“卿性乐酒，量虽温克，然不可保，宁当节之。卿有水镜之才，所见者妙，仰观虽神，祸如膏火，不可不慎。持卿叡才，游于云汉之闻，不忧不富贵也。”辂言：“酒不可极，才不可尽，吾欲持酒以礼，持才以愚，何患之有也？”</span>

10. <span id="卷二十九·魏书二十九·方伎传第二十九-管辂-10"></span>
辂族兄孝国，居在厈丘，
<span class="c1">◎官本“厈”作“斥”。◎惠栋曰：○斥，音尺，一音昌夜反。阚骃云：在魏郡东八十里。○《前汉志》及《刘宽碑阴》皆作“  ”。◎《郡国志》：冀州魏郡斥丘。◎《一统志》：斥丘故城，今直隶广平府成安县东南。</span>
辂往从之，与二客会。客去后，辂谓孝国曰：“此二人天庭及口耳之间
<span class="c1">◎《神相全编·六·神异赋》云：天庭高耸，少年富贵可欺。◎注云：天庭位印堂之上，发际之下，以其处于至高之位，故曰天庭。◎又云：南方贵宦清高，多主天庭丰阔。◎注云：南方以天庭为主，天庭为额，乃火星也。◎见《古今图书集成·艺术典》第六百三十六卷。又管辂有《人伦渊奥赋》，专论相术，见《图书集成·艺术典》第六百三十九卷。</span>
同有凶气，异变俱起，双魂无宅，
<span class="c1">◎《辂别传》曰：辂又曰：“厚味腊毒，天精幽夕，
<span class="c2">宋本“天”作“夭”。</span>
坎为棺椁，兑为丧车。”</span>
流魂于海，骨归于家，少许时当并死也。”复数十日，二人饮酒醉，夜共载车，牛惊下道入漳河中，
<span class="c1">《御览》“惊”作“渴”。</span>
皆即溺死也。

11. <span id="卷二十九·魏书二十九·方伎传第二十九-管辂-11"></span>
当此之时，辂之邻里，外户不闭，无相偷窃者。清河太守华表，召辂为文学掾。
<span class="c1">◎本志《华歆传》云：子表，咸熙中为尚书。◎《晋书·华表传》云：表年二十，拜散骑黄门郎，累迁侍中。◎不言为清河太守也，当为史失载。</span>
安平赵孔曜荐辂于冀州刺史裴徽曰：
<span class="c1">徽字文季，见《裴潜传》注。</span>
“辂雅性宽大，与世无忌，仰观天文则同妙甘公、石申，
<span class="c1">◎《史记·张耳陈余列传》：甘公曰：“汉王之入关，五星聚东井。东井者，秦分也，先至必霸。楚虽强，后必属汉。”故张耳走汉。◎文颖曰：善说星者甘氏也。◎《天官书》云“齐甘公”，《艺文志》云“楚有甘公”，刘歆《七略》云“公一名德”。石申未详。</span>
俯览《周易》则齐思季主。
<span class="c1">司马季主见前。</span>
今明使君方垂神幽薮，留精九皋，辂宜蒙阴和之应，得及羽仪之时。”徽于是辟为文学从事，引与相见，大善友之。
<span class="c1">元本“善”作“喜”。</span>
徙部钜鹿，
<span class="c1">◎《续百官志》：诸州常以八月巡行所部郡国。◎徒部钜鹿，当即巡行所部至钜鹿也。又按冀州刺史初治邺，黄初中徙治信都，无徒治钜鹿之事，徒部当作行部解。◎《宋书·百官志》：前汉世刺史乘传周行郡国，无適所治。后汉世，所治始有定处，止八月行部。官属有别驾从事史一人，从刺史行部；治中从事史一人，主财谷簿书。◎此传言冀州刺史裴徽行部至钜鹿郡，迁管辂为治中别驾，即从刺史行部也。</span>
迁治中别驾。
<span class="c1">◎杜佑曰：从行部别乘传车，故曰别驾。</span>

12. <span id="卷二十九·魏书二十九·方伎传第二十九-管辂-12"></span>
初应州召，与弟季儒共载，至武城西，
<span class="c1">◎赵一清曰：《郡国志》魏郡邺县有武城。《水经·浊漳水注》以为即梁期城。当在今彰德府临漳县境。</span>
自卦吉凶，语儒云：“当在故城中见三貍，尔者乃显。”前到河西故城角，正见三貍共踞城侧，兄弟并喜。正始九年举秀才。
<span class="c1">◎《辂别传》曰：辂为华清河所召，为北黉文学，一时士友无不叹慕。安平赵孔曜，明敏有思识，与辂有管、鲍之分，
<span class="c2">◎《史记·管晏列传》：小白立为桓公，鲍叔遂进管仲。管仲曰：“生我者父母，知我者鲍子也。”天下不多管仲之贤能，多鲍叔能知人也。</span>
故从发干来，就郡黉上
<span class="c2">◎《郡国志》：兖州东郡发干。◎洪亮吉曰：发干，建安十七年移属魏郡。◎谢鍾英曰：《吴志》“潘璋，东郡发干人”，是县还属东郡。《晋志》属阳平郡。◎弼按：下文“冀州裴使君”云云，自以属魏郡隶冀州为是。◎《一统志》：发干故城，今山东东昌府堂邑县西南。</span>
与辂相见，言：“卿腹中汪汪，
<span class="c2">◎范《书·黄宪传》：叔度汪汪若千顷波，澄之不清，淆之不浊，不可量也。</span>
故时死人半，今生人无双，当去俗腾飞，翱翔昊苍，云何在此？闻卿消息，使吾食不甘味也。冀州裴使君才理清明，能释玄虚，每论《易》及老、庄之道，未尝不注精于严、瞿之徒也。
<span class="c2">严君平卜筮于成都，见《汉书·王贡两龚鲍传》序。商瞿，鲁人，字子木。孔子传《易》于瞿，见《史记·孔子弟子列传》。裴徽所注精之严、瞿，未知所指。若严君平与商瞿，一名一姓，疑为不类，姑存疑于此。</span>
又眷吾意重，能相明信者。今当故往，为卿陈感虎开石之诚。”辂言：“吾非四渊之龙，安能使白日昼阴？卿若能动东风，兴朝云，吾志所不让也。”于是遂至冀州见裴使君。使君言：“君颜色何以消减于故邪？”
<span class="c2">元本、冯本、吴本、监本“减”作“灭”，误。</span>
孔曜言：“体中无药石之疾，然见清河郡内有一骐骥，拘絷后厩历年，去王良、伯乐百八十里，
<span class="c2">◎《孟子》：昔者，赵简子使王良与嬖奚乘。◎赵注云：王良，善御者也。◎《列子·说符篇》：秦穆公谓伯乐曰：“子之年长矣，子姓有可使求马者乎？”◎张湛注：伯乐，善相马者。</span>
不得骋天骨，起风尘，以此憔悴耳。”
<span class="c2">孔曜以骐骥比管辂，以王良、伯乐比裴徽也。</span>
使君言：“骐骥今何在也？”孔曜言：“平原管辂字公明，年三十六，
<span class="c2">辂死于甘露元年，年四十八，正始九年，为年四十，此言“年三十六”，不知何故。若谓赵孔曜之荐辂在裴徽举辂为秀才前数年，然后按下文再见、三见、四见，至十月举为秀才，直为一年事耳。《别传》与陈《志》互异，裴注亦云不相应，殊可异也。</span>
雅性宽大，与世无忌，可谓士雄。仰观天文则能同妙甘公、石申，俯览《周易》则能思齐季主，游步道术，开神无穷，可谓士英。抱荆山之璞，怀夜光之宝，而为清河郡所录北黉文学，可为痛心疾首也。使君方欲流精九皋，垂神幽薮，欲令明主不独治，逸才不久滞，高风遐被，莫不草靡，宜使辂特蒙阴和之应，得及羽仪之时，必能翼宣隆化，扬声九围也。”裴使君闻言，则慷慨曰：“何乃尔邪！虽在大州，未见异才可用释人郁闷者，思还京师，得共论道耳，况草间自有清妙之才乎？如此便相为取之，莫使骐骥更为凡马，
<span class="c2">毛本“马”作 “鸟”，误。</span>
荆山反成凡石。”即檄召辂为文学从事。一相见，清论终日，不觉罢倦。天时大热，移床在庭前树下，乃至鸡向晨，然后出。再相见，便转为钜鹿从事。三见，转治中。四见，转为别驾。至十月，举为秀才。辂辞裴使君，使君言：“丁、邓二尚书，有经国才略，于物理不精也。
<span class="c2">《世说新语·规箴篇》注引《辂别传》作“何、邓二尚书有经国才略，于物理无不精也”，“丁”作“何”，多一“无”字，于上下文均合，当从之。</span>
何尚书神明精微，
<span class="c2">《世说》注“精微”作“清徹”，无下二句。</span>
言皆巧妙，巧妙之志，
<span class="c2">志，疑作“至”。</span>
殆破秋毫，君当慎之！自言不解《易》九事，必当以相问。
<span class="c2">◎赵一清曰：○《南齐书·张绪传》云：平叔所不解《易》七事，诸卦中所有时义，是其一也。○此云“九事”，二书互异。◎梁章钜曰：《南齐书·张绪传》及《南史·何晏传》〖◎弼按：何晏，魏人，何至《南史》有传？梁氏说误。
<span class="c3">当作“《南史·张绪传》”。</span>
〗并以为七事，误也。《梁书·伏曼容传》及《世说·文学篇》〖◎弼按：见《规箴篇》。〗皆作九事，与此同。</span>
比至洛，宜善精其理也。”辂言：“何若巧妙，以攻难之才，游形之表，未入于神。夫入神者，当步天元，推阴阳，探玄虚，极幽明，然后览道无穷，未暇细言。若欲差次老、庄而参爻、象，爱微辩而兴浮藻，可谓射侯之巧，非能破秋毫之妙也。若九事皆至义者，不足劳思也。若阴阳者，精之以久。辂去之后，岁朝当有时刑大风，风必摧破树木。若发于乾者，必有天威，不足共清谭者。”</span>

13. <span id="卷二十九·魏书二十九·方伎传第二十九-管辂-13"></span>
十二月二十八日，吏部尚书何晏请之，邓飏在晏许。晏谓辂曰：“闻君著爻神妙，
<span class="c1">◎著，当作“蓍”。◎《世说·规箴篇》注引《辂别传》云：闻君非徒善论《易》，至于分蓍思爻，亦为神妙。</span>
试为作一卦，知位当至三公不？”
<span class="c1">◎胡三省曰：不，读曰否。</span>
又问：“连梦见青蝇数十头，来在鼻上，
<span class="c1">《通鉴》“在”作“集”。</span>
驱之不肯去，有何意故？”辂曰：“夫飞鸮，天下贱鸟，及其在林食椹，则怀我好音，
<span class="c1">◎《诗·鲁颂·泮水之章》：翩彼飞鸮，集于泮林。食我桑黮，怀我好音。◎《毛传》云：翩，飞貌。鸮，恶声之鸟也。黮，桑实也。◎郑《笺》云：言鸮恒恶鸣，今来止于泮水之木上，食其桑黮。为此之故，故改其鸣，归就我以善音，喻人感于恩则化也。</span>
况辂心非草木，敢不尽忠？
<span class="c1">◎《世说》注云：况辂心过草木，注情葵藿，敢不尽忠？唯察之尔。</span>
昔元、凯之弼重华，
<span class="c1">◎《左传·文公十八年》：昔高阳氏有才子八人，谓之八恺。高辛氏有才子八人，谓之八元。舜臣尧，举八恺，使主后土，以揆百事，莫不时序，地平天成。举八元，使布五教于四方，父义，母慈，兄友，弟共，子孝，内平外成。◎《史记·五帝本纪》云：虞舜者，名曰重华。</span>
宣惠慈和，周公之翼成王，坐而待旦，
<span class="c1">《世说》注此句下有“敬慎之至也”。</span>
故能流光六合，万国咸宁。
<span class="c1">《世说》注此句下有“然后据鼎足而登金铉，调阴阳而济兆民”二语。</span>
此乃履道休应。
<span class="c1">《御览》“道”下有“之”字，《世说》注同。</span>
非卜筮之所明也。今君侯位重山岳，
<span class="c1">晏赐爵为列侯，见《曹爽传》注引《魏略》，故管辂称晏为君侯。</span>
势若雷电，
<span class="c1">《世说》注“电”作“霆”，此句下有“望云赴景，万里驰风”二语。</span>
而怀德者鲜，畏威者众，殆非小心翼翼多福之仁。
<span class="c1">《御览》“仁”作“人”，《世说》注作“士”。</span>
又鼻者艮，
<span class="c1">《世说》注“艮”下有“也”字。</span>
此天中之山，
<span class="c1">◎臣松之案：《相书》
<span class="c2">◎《汉书·艺文志》：《相人》二十四卷。◎《隋书·经籍志》：《相书》四十六卷。◎《荀子·非相篇》杨注：相，视也。视其骨状，以知吉凶贵贱。</span>
谓“鼻之所在为天中，鼻有山象”，故曰“天中之山”也。
<span class="c2">◎胡三省曰：《相书》以鼻为天中，自唇以上为人中。</span>
</span>
高而不危，所以长守贵。
<span class="c1">◎冯本“贵”下有“也”字，《世说》注同，各本均无之。◎《孝经·诸侯章》：高而不危，所以长守贵也。</span>
今青蝇臭恶，
<span class="c1">《世说》注“恶”下有“之物”二字。</span>
而集之焉。位峻者颠，轻豪者亡，不可不思害盈之数，
<span class="c1">《册府》“害”作“虚”。</span>
盛衰之期。
<span class="c1">《世说》注“轻豪者亡”下有“必至之分也。夫变化虽相生，极则有害；虚满虽相受，溢则有竭。圣人见阴阳之性，明存亡之理，损益以为衰，抑进以为退”数语。无“不可不思害盈之数，盛衰之期”十二字。</span>
是故山在地中曰谦，雷在天上曰壮；
<span class="c1">《世说》注作“曰大壮”，下同。</span>
谦则裒多益寡，
<span class="c1">◎胡三省曰：裒，蒲侯翻，与掊同，取也。此言晏据权势，揆分为多，当思自减省也。</span>
壮则非礼不履。未有损己而不光大，行非而不伤败。愿君侯上追文王六爻之旨，下思尼父彖象之义，然后三公可决，青蝇可驱也。”飏曰：“此老生之常谭。”辂答曰：“夫老生者见不生，常谭者见不谭。”
<span class="c1">◎胡三省曰：言必见其死也。</span>
晏曰：“过岁更当相见。”
<span class="c1">◎《辂别传》曰：辂为何晏所请，果共论《易》九事，九事皆明。晏曰：“君论阴阳，此世无双。”时邓飏与晏共坐，飏言：“君见谓善《易》，
<span class="c2">《通鉴》“见”作“自”。</span>
而语初不及《易》中辞义，何故也？”辂寻声答之曰：“夫善《易》者不论《易》也。”晏含笑而赞之“可谓要言不烦也”。因请辂为卦。辂既称引鉴诫，
<span class="c2">冯本 “诫”作“戒”。</span>
晏谢之曰：“知几其神乎，古人以为难；交疏而吐其诚，
<span class="c2">冯本无“其”字。</span>
今人以为难。今君一面而尽二难之道，可谓明德惟馨。《诗》不云乎，‘中心藏之，何日忘之’！”
<span class="c2">◎《世说》注引《名士传》曰：是时曹爽辅政，识者虑有危机。晏有重名，与魏姻戚，内虽怀忧，而无复退也。箸五言诗以言志曰：“鸿鹄比翼游，群飞戏太清。常畏大网罗，忧祸一旦并。岂若集五湖，从流唼浮萍。承宁旷中怀，何为怵惕惊。”盖因辂言惧而赋诗。◎或曰：平叔自是大雅之士，惜溺于富贵耳。</span>
</span>
辂还邑舍，
<span class="c1">◎胡三省曰：邑舍，平原邑舍也。</span>
具以此言语舅氏，舅氏责辂言太切至。辂曰：“与死人语，何所畏邪？”舅大怒，谓辂狂悖。岁朝，西北大风，
<span class="c1">监本作“风大”。</span>
尘埃蔽天，十余日，闻晏、飏皆诛，然后舅氏乃服。
<span class="c1">◎《晋书·五行志下》：嘉平元年正月壬辰朔，西北大风，发屋折树木，昏尘蔽天。案管辂说，此为时刑大臣，执政之忧也。是时，曹爽区雾自专，骄僭过度，天戒数见，终不改革，此思心不睿，恒风之罚也。后踰旬而爽等诛灭。</span>
<span class="c1">◎《辂别传》曰：舅夏大夫问辂：“前见何、邓之日，为已有凶气未也？”辂言：“与祸人共会，然后知神明交错；与吉人相近，又知圣贤求精之妙。夫邓之行步，则筋不束骨，脉不制肉，起立倾倚，若无手足，谓之鬼躁。何之视候，则魂不守宅，血不华色，精爽烟浮，容若槁木，谓之鬼幽。故鬼躁者为风所收，鬼幽者为火所烧，自然之符，不可以蔽也。”
<span class="c2">◎胡三省曰：管辂之与何、邓言也，其陈义近于古人。至答其舅论何、邓之所以败，则相者之说耳，何前后之相戾也！</span>
辂后因得休，裴使君问：“何平叔一代才名，其实何如？”辂曰：“其才若盆盎之水，所见者清，所不见者浊。
<span class="c2">毛本无“所”字。</span>
神在广博，志不务学，弗能成才。欲以盆盎之水，求一山之形，形不可得，则智由此惑。故说老、庄则巧而多华，说《易》生义则美而多伪；华则道浮，伪则神虚；得上才则浅而流绝，得中才则游精而独出，辂以为少功之才也。”裴使君曰：“诚如来论。吾数与平叔共说老、庄及《易》，常觉其辞妙于理，不能折之。又时人吸习，
<span class="c2">吸，疑作“翕”。</span>
皆归服之焉，益令不了。相见得清言，然后灼灼耳。”
<span class="c2">◎《世说·文学篇》注引《管辂传》曰：裴使君有高才逸度，善言玄妙也。</span>
</span>

14. <span id="卷二十九·魏书二十九·方伎传第二十九-管辂-14"></span>
始辂过魏郡太守钟毓，
<span class="c1">毓以谏曹爽增兵，失爽意，出为魏郡太守，见《毓传》。</span>
共论《易》义，辂因言“卜可知君生死之日。”毓使筮其生日月，如言无蹉跌。毓大愕然，曰： “君可畏也。死以付天，
<span class="c1">《御览》作“君可畏人也，命以付天”。</span>
不以付君。”遂不复筮。毓问辂：“天下当太平否？”辂曰：“方今四九天飞，利见大人，神武升建，王道大明，
<span class="c1">宋本、元本、冯本“大”作“文”。</span>
何忧不平？”毓未解辂言，无几，曹爽等诛，乃觉寤云。
<span class="c1">◎《辂别传》云：魏郡太守钟毓，清逸有才，难辂《易》二十余事，自以为难之至精也。辂寻声投响，言无留滞，分张爻象，义皆殊妙。毓即谢辂。辂卜知毓生日月，毓愕然曰：“圣人运神通化，连属事物，何聪明乃尔！”辂言：“幽明同化，死生一道，悠悠太极，终而复始。文王损命，不以为忧，
<span class="c2">◎《吕氏春秋》：周文王寝疾而地动，群臣皆恐，请移之。文王曰： “若何其移之也？”对曰：“兴事动众，以增国城，其可以移之乎？”文王曰：“不可。夫天之见妖也，以罚有罪也。我必有罪，故天以此罚我也。今故兴事动众以增国城，是重吾罪也。不可。”文王曰：“昌也请改行重善以移之，其可以免乎！”无几何，疾乃止。</span>
仲尼曳杖，不以为惧，
<span class="c2">◎《史记·孔子世家》：孔子病，子贡请见。孔子方负杖逍遥于门，曰：“赐，汝来何其晚也？”孔子因叹，歌曰：“太山坏乎！梁柱摧乎！哲人萎乎！”因以涕下。</span>
绪烦蓍筮，宜尽其意。”毓曰：“生者好事，死者恶事，哀乐之分，吾所不能齐，且以付天，不以付君也。”石苞为邺典农，
<span class="c2">◎《晋书·石苞传》：苞字仲容，渤海南皮人，县召为吏，给农司马。既而又被使到邺，徙邺典农中郎将。</span>
与辂相见，问曰：“闻君乡里翟文耀能隐形，其事可信乎？”辂言：“此但阴阳蔽匿之数，苟得其数，则四岳可藏，河海可逃。况以七尺之形，游变化之内，散云雾以幽身，布金水以灭迹，术足数成，不足为难。”苞曰：“欲闻其妙，君且善论其数也。”辂言：“夫物不精不为神，数不妙不为术，故精者神之所合，妙者智之所遇，合之几微，可以性通，难以言论。是故鲁班不能说其手，
<span class="c2">鲁班，详见前《杜夔传》注引傅玄《马钧序》。</span>
离朱不能说其目。
<span class="c2">◎梁玉绳《古今人名表考》云：离朱始见《列子·汤问》，《庄子·骈拇》、《天地》“朱”又作“珠”，离氏，即离娄，亦曰离子，黄帝时明目人，察箴末于百步之外。</span>
非言之难，孔子曰‘书不尽言’，言之细也，‘言不尽意’，意之微也，斯皆神妙之谓也。请举其大体以验之。夫白日登天，运景万里，无物不照，及其入地，一炭之光，不可得见。三五盈月，清耀烛夜，可以远望，及其在昼，明不如镜。今逃日月者必阴阳之数，阴阳之数通于万类，鸟兽犹化，况于人乎！夫得数者妙，得神者灵，非徒生者有验，死亦有征。是以杜伯乘火气以流精，
<span class="c2">◎《竹书纪年》：周宣王四十三年，王杀大夫杜伯。◎《墨子·明鬼篇》：周宣王杀杜伯而不辜，后三年，周宣王合诸侯，田于圃，杜伯乘白马素车，朱衣冠，执朱弓，挟朱矢，射宣王，中心折脊，殪车中，伏弢。◎《汉书·地理志》：杜陵，故杜伯国。◎管辂所云“杜伯乘火气”，是否杜伯朱衣冠、朱弓矢之事，不敢臆断。</span>
彭生托水变以立形。
<span class="c2">◎胡玉缙曰：○《左传·庄八年》：齐侯田于贝丘, 见大豕，从者曰：“公子彭生也。”公怒，曰：“彭生敢见！”射之，豕人立而啼。公惧，隊于车。○《易·说卦传》：坎为豕。又曰：坎为水。○托水变以立形也。</span>
是故生者能出亦能入，死者能显亦能幽，此物之精气，化之游魂，人鬼相感，数使之然也。”苞曰：“自见阴阳之理，
<span class="c2">宋本“自”作“目”。</span>
不过于君，君何以不隐？”辂曰：“夫陵虚之鸟，爱其清高，不愿江、汉之鱼；渊沼之鱼，乐其濡湿，不易腾风之鸟：由性异而分不同也。仆自欲正身以明道，直己以亲义，见数不以为异，知术不以为奇，夙夜研机，
<span class="c2">官本“机”作“几”。</span>
孳孳温故，而素隐行怪，未暇斯务也。”
<span class="c2">◎李安溪曰：辂之议论，此为最善。</span>
</span>

15. <span id="卷二十九·魏书二十九·方伎传第二十九-管辂-15"></span>
平原太守刘邠取印囊及山鸡毛著器中，使筮。辂曰：“内方外圆，五色成文，
<span class="c1">◎钱大昕曰：“文”与“章”非韵，疑“成文”二字，当为“文成”。</span>
含宝守信，出则有章，此印囊也。高岳岩岩，有鸟朱身，羽翼玄黄，鸣不失晨，此山鸡毛也。”邠曰：“此郡官舍，连有变怪，使人恐怖，其理何由？”辂曰：“或因汉末之乱，兵马扰攘，军尸流血，污染丘山，故因昏夕，多有怪形也。明府道德高妙，自天祐之，愿安百禄，以光休宠。”
<span class="c1">◎《辂别传》曰：故郡将刘邠字令元，清和有思理，好《易》而不能精。与辂相见，意甚喜欢，自说注《易》向讫也。辂言：“今明府欲劳不世之神，经纬大道，诚富美之秋。然辂以为注《易》之急，急于水火；水火之难，登时之验，《易》之清浊，延于万代，不可不先定其神而后垂明思也。自旦至今，听采圣论，
<span class="c2">元本“采”作“探”。</span>
未有《易》之一分，《易》安可注也！辂不解古之圣人，何以处乾位于西北，坤位于东南。
<span class="c2">宋本“东”作“西”。</span>
夫乾坤者天地之象，然天地至大，为神明君父，覆载万物，生长抚育，
<span class="c2">宋本、元本、冯本“抚育”作“无首”。</span>
何以安处二位与六卦同列？乾之象彖曰：‘大哉乾元，万物资始，乃统天。’夫统者，属也，尊莫大焉，何由有别位也？”邠依《易系词》，诸为之理以为注，不得其要。辂寻声下难，事皆穷析。曰：“夫乾坤者，《易》之祖宗，变化之根源，今明府论清浊者有疑，疑则无神，恐非注《易》之符也。”辂于此为论八卦、八卦之道
<span class="c2">◎官本《考证》云：监本为“论八卦”下又重“八卦”二字，衍文，今去。</span>
及爻象之精，大论开廓，众化相连。邠所解者，皆以为妙，所不解者，皆以为神。自说：“欲注《易》八年，用思勤苦，历载靡宁，定相得至论，
<span class="c2">“宁”、“定”二字疑有一衍。</span>
此才不及《易》，不爱久劳，喜承雅言，如此相为高枕偃息矣。”欲从辂学射覆，辂言：“今明府以虚神于注《易》，亦宜绝思于灵蓍。灵蓍者，二仪之明数，阴阳之幽契，施之于道则定天下吉凶，用之于术则收天下豪纤。纤微，未可以为《易》也。”邠曰：“以为术者《易》之近数，欲求其端耳。若如来论，何事于斯？”留辂五日，不遑恤官，但共清谭。邠自言：“数与何平叔论《易》及老、庄之道，至于精神遐流，与化周旋，清若金水，郁若山林，非君侣也。”邠又曰：“此郡官舍，连有变怪，变怪多形，使人怖恐，君似当达此数者，其理何由也？”辂言：“此郡所以名平原者，本有原，山无木石，与地自然；含阴不能吐云，含阳不能激风，阴阳虽弱，犹有微神；微神不真，
<span class="c2">元本“真”作 “贞”。</span>
多聚凶奸，以类相求，魍魉成群。或因汉末兵马扰攘，军尸流血，污染丘岳，强魂相感，变化无常，故因昏夕之时，多有怪形也。昔夏禹文明，不怪于黄龙，
<span class="c2">◎《淮南子》：禹南省方，济于江，黄龙负舟，舟中之人五色无主。禹乃熙笑而称曰：“我受命于天，竭力而劳万民，生寄也，死归也，何足以滑和？”视龙犹蝘蜓，颜色不变，龙乃弭耳掉尾而逃。◎《楚辞》注：禹治水时，有神龙以尾画，导水径所当决者，因而治之。◎《拾遗记》：禹导川夷岳，黄龙曳尾于前，玄龟负青泥于后。龟颔下有印文，禹所穿凿，以青泥封记，使龟印其上。</span>
周武信时，不惑于暴风，
<span class="c2">◎《史记·齐太公世家》：武王将伐纣，卜龟兆，不吉。风雨暴至，群公尽惧，唯太公强之劝武王，武王于是遂行。</span>
今明府道德高妙，神不惧妖，自天祐之，
<span class="c2">冯本“祐”作“佑”。</span>
吉无不利，愿安百禄以光休宠也。”邠曰：“听雅论为近其理，每有变怪，辄闻鼓角声音，或见弓剑形象。夫以土山之精，伯有之魂，
<span class="c2">◎《左传·昭公七年》：郑人相惊以伯有，曰“伯有至矣”，则皆走，不知所往。◎杜注：襄公三十年，郑杀伯有。言其鬼至。</span>
实能合会，干犯明灵也。”邠问辂：“《易》言刚健笃实，辉光日新，斯为同不也？”辂曰：“不同之名，朝旦为辉，日中为光。”◎《晋诸公赞》曰：邠本名炎，犯晋太子讳，改为邠。位至太子仆。子粹，字纯嘏，侍中。次宏，字终嘏，太常。次汉，字仲嘏，光禄大夫。
<span class="c2">◎《晋书·刘惔传》：刘潢字冲嘏，吏部尚书。◎“潢”与“汉”、“冲”与 “仲”，字俱相近也。</span>
汉清冲有贵识，名亚乐广。宏子咸，徐州刺史。次耽，晋陵内史。耽子恢，
<span class="c2">《晋书》“恢”作“惔”。</span>
字真长，尹丹杨，为中兴名士也。
<span class="c2">◎《晋书·刘惔传》：惔字真长，沛国相人也。祖宏，字终嘏，光禄勋。宏兄粹，字纯嘏，侍中。宏弟潢，字冲嘏，吏部尚书。并有名中朝，时人语曰：“洛中雅雅有三嘏。”父耽，晋陵太守，亦知名。惔少清远，有标奇，王导深器之。尚明帝女庐陵公主。累迁丹阳尹。为政清整，与王羲之雅相友善。惔每奇桓温才，而知其有不臣之迹，劝帝抑之，不纳，后竟如其言。年三十六卒官。</span>
</span>

16. <span id="卷二十九·魏书二十九·方伎传第二十九-管辂-16"></span>
清河令徐季龙
<span class="c1">◎沈家本曰：季龙是双名，东汉时罕见。◎弼按：东汉时双名甚多，见《朱建平传》注。</span>
使人行猎，令辂筮其所得。辂曰：“当获小兽，复非食禽，虽有爪牙，微而不强，虽有文章，蔚而不明，非虎非雉，其名曰狸。”猎人暮归，果如辂言。季龙取十三种物，著大箧中，使辂射。云：“器中藉藉有十三种物。”先说鸡子，后道蚕，
<span class="c1">宋本“ ”作“蛹”。</span>
遂一一名之，惟以梳为枇耳。
<span class="c1">◎《辂别传》曰：清河令徐季龙，字开明，有才机。与辂相见，共论龙动则景云起，虎啸则谷风至，以为火星者龙，参星者虎，火出则云应，参出则风到，此乃阴阳之感化，非龙虎之所致也。辂言：“夫论难当先审其本，然后求其理，理失则机谬，机谬则荣辱之主。若以参星为虎，则谷风更为寒霜之风，寒霜之风非东风之名。是以龙者阳精，以潜为阴，幽灵上通，和气感神，二物相扶，故能兴云。夫虎者，阴精而居于阳，依木长啸，动于巽林，二气相感，故能运风。若磁石之取铁，不见其神而金自来，有征应以相感也。况龙有潜飞之化，虎有文明之变，招云召风，何足为疑？”季龙言：“夫龙之在渊，不过一井之底，虎之悲啸，不过百步之中，形气浅弱，所通者近，何能景云而驰东风？”辂言：“君不见阴阳燧在掌握之中，形不出手，乃上引太阳之火，下引太阴之水，嘘吸之间，烟景以集。苟精气相感，县象应乎二燧；苟不相感，则二女同居，志不相得。自然之道，无有远近。”季龙言：“世有军事，则感鸡雉先鸣，其道何由？复有他占，惟在鸡雉而巳？”辂言：“贵人有事，其应在天，在天则日月星辰也。
<span class="c2">吴本、毛本无下“在天”二字，误。监本此数句皆有误字。</span>
兵动民忧，其应在物，在物则山林鸟兽也。夫鸡者兑之畜，金者兵之精，雉者离之鸟，兽者武之神，故太白扬辉则鸡鸣，荧惑流行则雉惊，各感数而动。又兵之神道，布在六甲，六甲推移，其占无常。是以晋柩牛呴，果有西军，
<span class="c2">◎《左传·僖公三十二年》：冬，晋文公卒。庚辰，将殡于曲沃，出绛，柩有声如牛。〖◎注云：如牛呴声。◎呴，呼口反。〗卜偃使大夫拜，曰：“君命大事，将有西师过轶我，击之，必大捷焉。”◎《汉书·五行志》云：刘向以为近鼓妖也。丧，凶事；声如牛，怒象也。将有急怒之谋，以生兵革之祸。</span>
鸿嘉石鼓，鸣则有兵，
<span class="c2">◎《汉书·五行志》云：成帝鸿嘉三年五月乙亥，天水冀南山大石鸣，声隆隆如雷，有顷止，闻平襄二百四十里，野鸡皆鸣。石长丈三尺，广厚略等，旁著岸胁，去地二百余丈，民俗名曰石鼓。石鼓鸣，有兵。是岁，广汉钳子谋攻牢。</span>
不专近在于鸡雉也。”季龙言：“鲁昭公八年，有石言于晋，师旷以为作事不时，怨讟动于民，则有非言之物而言，于理为合不？”辂言：“晋平奢泰，崇饰宫室，斩伐林木，残破金石，民力既尽，怨及山泽，神痛人感，二精并作，金石同气，则兑为口舌，口舌之妖，动于灵石。传曰‘轻百姓，饰城廊，
<span class="c2">官本“廊”作“郭”。</span>
则金不从革’，此之谓也。”季龙钦嘉，留辂经数日。辂占猎既验，季龙曰：“君虽神妙，但不多藏物耳，何能皆得之？”辂言：“吾与天地参神，蓍龟通灵，抱日月而游杳冥，极变化而览未然，况兹近物，能蔽聪明？”季龙大笑，“君既不谦，又念穷在近矣。”辂言：“君尚未识谦言，焉能论道？夫天地者则乾坤之卦，蓍龟者则卜筮之数，日月者离坎之象，变化者阴阳之爻，杳冥者神化之源，未然者则幽冥之先，
<span class="c2">“则”字衍。</span>
此皆《周易》之纪纲，何仆之不谦？”季龙于是取十三种物，欲以穷之，辂射之皆中。季龙乃叹曰：“作者之谓圣，述者之谓明，岂此之谓乎！”</span>

17. <span id="卷二十九·魏书二十九·方伎传第二十九-管辂-17"></span>
辂随军西行，过毌丘俭墓下，倚树哀吟，精神不乐。人问其故，辂曰：“林木虽茂，无形可久；碑诔虽美，无后可守。玄武藏头，苍龙无足，白虎衔尸，朱雀悲哭，四危以备，法当灭族。不过二载，其应至矣。”卒如其言。
<span class="c1">◎赵一清曰：“俭”下当有“父”字。◎周寿昌曰：“墓”上疑脱一“先”字。◎弼按：毌丘俭死于正元二年，管辂死于正元三年，俭死数月，安有林木之茂？三族诛夷，安有碑诔之美？且俭死族灭，事已显著，有何豫言之验？本传卒如其言，殊为不经，如作“过俭父墓下”，则得之亦。《水经·谷水注》作“过毌丘兴墓”。兴，俭父也。</span>
后得休，过清河倪太守。时天旱，倪问辂雨期，辂曰：“今夕当雨。”是日旸燥，昼无形似，府丞及令在坐，咸谓不然。到鼓一中，星月皆没，风云并起，竟成快雨。于是倪盛修主人礼，共为歡乐。
<span class="c1">宋本“歡”作“懽”。</span>
<span class="c1">◎《辂别传》曰：辂与倪清河相见，既刻雨期，倪犹未信。辂曰：“夫造化之所以为神，不疾而速，不行而至。十六日壬子，直满，毕星中已有水气，水气之发，动于卯辰，此必至之应也。又天昨檄召五星，
<span class="c2">宋本、元本“天”作“夫”，误。</span>
宣布星符，刺下东井，告命南箕，使召雷公、电母、风伯、雨师，群岳吐阴，众川激精，云汉垂泽，蛟龙含灵，爗爗朱电，吐咀杳冥，殷殷雷声，嘘吸雨灵，习习谷风，六合皆同，欬唾之间，品物流形。天有常期，道有自然，不足为难也。”倪曰： “谭高信寡，相为忧之。”于是便留辂，往请府丞及清河令。
<span class="c2">往，疑作“住”，属上句。下文有“当住十日”之语，可证。</span>
若夜雨者当为啖二百斤犊肉，若不雨当住十日。辂曰：“言念费损！”至日向暮，了无云气，众人并嗤辂。辂言：“树上已有少女微风，树间又有阴鸟和鸣。
<span class="c2">毛本“又”作“丈”，误。</span>
又少男风起，众鸟和翔，其应至矣。”须臾，果有艮风鸣鸟。日未入，东南有山云楼起。黄昏之后，雷声动天。到鼓一中，星月皆没，风云并兴，玄气四合，大雨河倾。倪调辂言：“误中耳，不为神也。”辂曰：“误中与天期，不亦工乎！”</span>

18. <span id="卷二十九·魏书二十九·方伎传第二十九-管辂-18"></span>
正元二年，弟辰谓辂曰：“大将军待君意厚，
<span class="c1">时司马昭为大将军。</span>
冀当富贵乎？”辂长叹曰：“吾自知有分直耳，然天与我才明，不与我年寿，恐四十七八间，不见女嫁儿娶妇也。若得免此，欲作洛阳令，可使路不拾遣，枹鼓不鸣。但恐至太山治鬼，不得治生人，如何！”
<span class="c1">◎顾炎武曰：《博物志》所云“泰山一为天孙，主召人魂魄，知生命之长短者”。其见于史者，《后汉书·方术传》“许峻自云尝笃病，三年不愈，乃谒泰山请命”，《乌桓传》“死者神灵归赤山。赤山在辽东西北数千里，如中国人死者魂神归泰山也”。</span>
辰问其故，辂曰： “吾额上无生骨，
<span class="c1">何焯校改“生”作“主”。</span>
眼中无守精，鼻无梁柱，脚无天根，背无三甲，腹无三壬，此皆不寿之验。又吾本命在寅，加月食夜生。天有常数，不可得讳，但人不知耳。吾前后相当死者过百人，略无错也。”是岁八月，为少府丞。
<span class="c1">◎《续汉志·百官志》：少府丞，一人，比千石。</span>
明年二月卒，年四十八。
<span class="c1">◎《玉海·艺文》引《中兴书目》：管辂《易传》一卷，训解名义，不尽流于卜筮。◎《宋史·艺文志·蓍龟类》：管辂《易传》一卷。◎《唐书·经籍志》：《周易林》四卷，管辂撰。◎《艺文志》：管辂《周易林》四卷。◎《隋书·经籍志》：《周易通灵决》二卷，魏少府丞管辂撰。《周易通灵要诀》一卷，管辂撰。梁有《管公明算占书》一卷。◎《崇文总目·卜筮类》：《管公明隔山照》一卷。◎《通志·艺文略·五行杂占家》：《破躁经》一卷，管辂撰。◎《唐书·经籍志》：《鸟情逆占》一卷，管辂撰。◎《艺文志》：管辂《鸟情逆占》一卷。</span>
<span class="c1">◎《辂别传》曰：既有明才，
<span class="c2">郝经《续后汉书》“明才”作“才名”。</span>
遭朱阳之运，于时名势赫奕，若火猛风疾。当涂之士，莫不枝附叶连。宾客如云，无多少皆为设食。宾无贵贱，候之以礼。京城纷纷，非徒归其名势而已，然亦怀其德焉。向不夭命，辂之荣华，非世所测也。弟辰尝欲从辂学卜及仰观事，辂言：“卿不可教耳。夫卜，非至精不能见其数，非至妙不能睹其道，《孝经》、《诗》、《论》，足为三公，无用知之也。”于是遂止。子弟无能传其术者。辰叙曰：“夫晋、魏之士，见辂道术神妙，占候无错，以为有隐书及象甲之数。辰每观辂书传，惟有《易林》、《风角》及《鸟鸣》、《仰观星书》三十余卷，世所共有。
<span class="c2">◎《隋书·经籍志》：《易林》十六卷，焦赣撰。《易林变占》十六卷，焦赣撰。《易林》二卷，黄直撰。◎《风角书》见前。鸟情及占星书甚多，不胜举。又按《隋志》所载天文书六百七十五卷，历数书二百六十三卷，五行书一千二十二卷，知魏、晋时存者颇多，观公明所称引，多见于《左》、《国》、《史》、《汉》，所谓 “世鲜名人，皆由无才，不由无书也”。</span>
然辂独在少府官舍，无家人子弟随之，其亡没之际，好奇不哀丧者，盗辂书，惟余《易林》、《风角》及《鸟鸣书》还耳。夫术数有百数十家，其书有数千卷，书不少也。然而世鲜名人，皆由无才，不由无书也。裴冀州、何、邓二尚书及乡里刘太常、颍川兄弟，以辂禀受天才，明阴阳之道，吉凶之情，一得其源，遂涉其流，亦不为难，常归服之。辂自言与此五君共语使人精神清发，昏不暇寐。
<span class="c2">暇，疑作“假”，《晋书·刘寔传》作“使人神思清发，昏不假寐”。</span>
自此以下，殆白日欲寝矣。又自言当世无所愿，欲得与鲁梓慎、郑裨灶、晋卜偃、宋子韦、楚甘公、魏石申共登灵台，披神图，步三光，明灾异，运蓍龟，决狐疑，无所复恨也。辰不以闇浅，得因孔怀之亲，
<span class="c2">◎《诗·小雅·棠棣之章》：:死丧之威，兄弟孔怀。◎《毛传》云：威，畏。怀，思也。◎郑《笺》云：死丧可畏怖之事，维兄弟之亲，甚相思念。</span>
数与辂有所谘论。至于辨人物，析臧否，说近义，弹曲直，拙而不工也。
<span class="c2">◎何焯校改“功”作“工”，官本作“工”。◎赵一清曰：“功”与“工”古通。</span>
若敷皇、羲之典，扬文、孔之辞，周流五曜，经纬三度，口满声溢，微言风集，若仰眺飞鸿，漂漂兮景没，若俯临深溪，杳杳兮精绝；偪以攻难，而失其端，欲受学求道，寻以迷昏，无不扼腕椎指，追响长叹也。昔京房虽善卜及风律之占，卒不免祸，
<span class="c2">◎《汉书·京房传》：京房字君明，东郡顿丘人。治《易》，事梁人焦延寿。延寿字赣。赣常曰：“得我道以亡身者，京生也。”其说长于灾变，分六十四卦，更直日用事，以风雨寒温为候：各有占验。房用之尤精。初元四年，以孝廉为郎。房奏考功课吏法。石显、五鹿充宗皆疾房，欲远之，建言宜试以房为郡守。元帝于是以房为魏郡太守，显告房与张博通谋，非谤政治，归恶天子，诖误诸侯。房、博皆弃市。房本姓李，推律自定为京氏，死时年四十一。</span>
而辂自知四十八当亡，可谓明哲相殊。又京房目见遘谗之党，耳听青蝇之声，面谏不从，而犹道路纷纭。辂处魏、晋之际，藏智以朴，卷舒有时，妙不见求，愚不见遗，可谓知几相邈也。
<span class="c2">宋本“几”作“机”。</span>
京房上不量万乘之主，下不避佞谄之徒，欲以天文、洪范，利国利身，困不能用，卒陷大刑，可谓枯龟之余智，膏烛之末景，
<span class="c2">冯本“景”作“光”。</span>
岂不哀哉！世人多以辂畴之京房，
<span class="c2">“畴”与“俦”通。</span>
辰不敢许也。至于仰察星辰，俯定吉凶，远期不失年岁，近期不失日月，辰以甘、石之妙不先也。射覆名物，见术流速，东方朔不过也。观骨形而审贵贱，览形色而知生死，许负、唐举不超也。若夫疏风气而探微候，听鸟鸣而识神机，亦一代之奇也。向使辂官达，为宰相大臣，膏腴流于明世，华曜列乎竹帛，使幽验皆举，秘言不遗，千载之后，有道者必信而贵之，无道者必疑而怪之；信者以妙过真，夫妙与神合者，得神无所惑也。恨辂才长命短，道贵时贱，亲贤遐潜，不宣于良史，而为鄙弟所见追述，既自闇浊，又从来久远，所载卜占事，虽不识本卦，捃拾残余，十得二焉。至于仰观灵曜，说魏、晋兴衰，及五运浮沉，兵革灾异，十不收一。无源何以成河？无根何以垂荣？虽秋菊可采，不及春英，临文慷慨，
<span class="c2">冯本“慷”作“忼”。</span>
伏用哀惭。将来君子，幸以高明求其义焉。往孟荆州为列人典农，尝问亡兄，昔东方朔射覆得何卦，正知守宫、蜥蜴二物者。
<span class="c2">◎《汉书·东方朔》：上尝使诸数家射覆，置守宫盂下，射之，皆不能中。朔自赞曰： “臣尝受《易》，请射之。”乃别蓍布卦而对曰：“臣以为龙又无角，谓之为蛇又有足，跂跂脉脉善缘壁，是非守宫即蜥蜴。”上曰：“善。”赐帛十匹。◎师古曰：守宫，虫名也。术家云以器养之，食以丹砂，满七斤，捣治万杵，以点女人体，终身不灭。若有房室之事，则灭矣。言可以防闲淫逸，故谓之守宫也。今呼俗为辟宫，辟亦御扞之义耳。盂，食器也，若盋而大，今之所谓盋盂也。盋，音拨。◎又曰：跂跂，行貌也。脉脉，视貌也。《尔雅》云“蝾螈，蜥蜴；蜥蜴，蝘蜓，守宫”，是则一类耳。扬雄《方言》云“其在泽中者谓之蜥蜴”，故朔曰“是非守宫则蜥蜴”也。蜥，音〈先〉历反。蜴，音余赤反。蝾，音荣。螈，音原。蝘，音乌典反。蜓，音殄。◎刘放曰：守宫生屋壁，如守宫然，故名之，何在防淫逸也？一虫之微，何能食丹砂七斤，人亦安肯捐七斤丹砂以饵一虫也？◎刘敞曰：守宫，即人家屋壁中蝘蜓，俗呼为蝎虎者是也。此物唯在屋壁窗户间，夜亦出，盖用此得名耳。术家之说安有此理，师古乃信之，何哉？◎沈钦韩曰：东方朔有《灵棋经》，见《艺文志》。◎案：管辂射覆，亦以《易》卦，其卦辞盖如焦氏《易林》有立成法也。</span>
亡兄于此为安卦生象，辞喻交错，微义豪起，变化相推，会于辰巳，分别龙蛇，各使有理。言绝之后，孟荆州长叹息曰：‘吾闻君论，精神腾跃，殆欲飞散，何其汪汪乃至于斯邪！’”◎臣松之案：辰所称乡里刘太常者，谓刘寔也。辰撰《辂传》，寔时为太常，颍川则寔弟智也。寔、智并以儒学为名，无能言之。
<span class="c2">“之”下脱一字。</span>
◎《世语》称寔博辩，犹不足以并裴、何之流也。
<span class="c2">◎《晋书·刘寔传》：寔字子真，平原高唐人也。少贫苦，卖牛衣以自给。然好学，手约绳，口诵书，博通古今。清身洁己，行无瑕玷。参文帝相国军事，封循阳子。以廉逊道阙，著《崇让论》以矫之。咸宁中为太常。元康初，进爵为侯，累迁太子太保，转太傅。薨，时年九十一，谥曰元。位望通显，每崇俭约。尝诣石崇家，如厕，见有绛纹帐，茵褥甚丽，两婢持香囊。寔便退，笑谓崇曰：“误入卿内。”尤精三传，又撰《春秋条例》二十卷。弟智，字子房，贞素有兄风。出为颍川太守。著《丧服释疑论》。◎寔事又见《王肃传》评。</span>
◎又案：辂自说云“本命在寅”，则建安十五年生也。至正始九年，应三十九，而传云三十六，
<span class="c2">毛本“三”作“二”，误。</span>
以正元三年卒，应四十七，传云四十八，皆为不相应也。近有阎续伯者，名缵，该微通物，有良史风。
<span class="c2">◎《晋书·阎缵传》：缵，字续伯，巴西安汉人也。博览坟典，该通物理。父卒，继母不慈，缵无怨色，孝谨不怠。愍怀太子之废也，缵舆棺诣阙，上书理太子之冤。</span>
为天下补缀遗脱，敢以所闻列于篇左。皆从受之于大人先哲，足以取信者，冀免虚诬之讥云尔。尝受辰传所谓刘太常者曰：“辂始见闻，由于为邻妇卜亡牛，云当在西面穷墙中，县头上向。教妇人令视诸丘冢中，果得牛。妇人因以为藏己牛，告官案验，乃知以术知，故裴冀州遂闻焉。”又云：“路中小人失妻者，
<span class="c2">《御览·七百二十五》“路”作“洛”，“妻”作“婢”。</span>
辂为卜，教使明旦于东阳城门
<span class="c2">◎《汉书·地理志》：清河郡东阳。◎王先谦曰：○《续志》：后汉省。◎《一统志》：东阳故城，今山东东昌府恩县西北六十里，卫河南岸。</span>
中伺担豚人牵与共斗。具如其言，豚逸走，即共追之。豚入人舍，突破主人甕，妇从甕中出。”
<span class="c2">《御览》 “妇”作“婢”。</span>
刘侯云甚多此类，辰所载才十一二耳。刘侯云：“辰，孝廉才也。”中书令史纪玄龙，辂乡里人，云：“辂在田舍，尝候远邻，主人患数失火。辂卜，教使明日于南陌上伺，‘当有一角巾诸生，驾黑牛故车，必引留，为设宾主，此能消之。’即从辂戒。诸生有急求去，不听，遂留当宿，意大不安，以为图己。主人罢入，生乃把刀出门，倚两薪积间，侧立假寐。欻有一小物直来过前，如兽，手中持火，以口吹之。生惊，举刀斫，正断腰，视之则狐。自此主人不复有灾。”前长广太守陈承祐
<span class="c2">◎《晋书·地理志》：青州长广郡，咸宁三年置。◎李兆洛曰：今山东登州府莱阳县东。</span>
口受城门校尉华长骏语云：“昔其父为清河太守时，召辂作吏，骏与少小，后以乡里，遂加恩意，常与同载周旋，具知其事。云诸要验，三倍于传。辰既短才，又年县小，又多在田舍，故益不详。辰仕宦至州主簿、部从事，太康之初物故。”骏又云：“辂卜亦不悉中，十得七八，骏问其故，辂云：‘理无差错，来卜者或言不足以宣事实，故使尔。’华城门夫人者，魏故司空涿郡卢公女也，
<span class="c2">◎卢毓之女。◎《晋书·华廙传》：廙字长骏。妻父卢毓典选，难举姻亲，故廙年三十五不得调。后拜城门校尉。◎互见本志《华歆传》注。</span>
得疾，连年不差。华家时居西城下南缠里中，三厩在其东南。辂卜当有师从东方来，自言能治，便听使之，必得其力。后无何，有南征厩驺，当充甲卒，来诣卢公，占能治女郎。
<span class="c2">郝经《续后汉书》“占”作“言”。</span>
公即表请留之，专使其子将诣华氏疗疾，初用散药，后复用丸治，寻有效，即奏除驺名，以补太医。”又云：“随辂父在利漕时，有治下屯民捕鹿者，其晨行还，见毛血，人取鹿处
<span class="c2">◎疑有脱字。◎或云：处，疑作 “去”。</span>
来诣厩告辂，辂为卦语云：‘此有盗者，是汝东巷中第三家也。汝径往门前，伺无人时，取一瓦子，密发其碓屋东头第七椽，以瓦著下，不过明日食时，自送还汝。’其夜，盗者父病头痛，壮热烦疼，然亦来诣辂卜。辂为发祟，盗者具服。辂令担皮肉藏还者故处，病当自愈。乃密教鹿主往取。又语使复往如前，举椽弃瓦。盗父病差。又都尉治内史有失物者，辂使明晨于寺门外看，当逢一人，使指天画地，举手四向，自当得之。暮果获于故处矣。”</span>

19. <span id="卷二十九·魏书二十九·方伎传第二十九-管辂-19"></span>
评曰：华佗之医诊，杜夔之声乐，朱建平之相术，周宣之相梦，管辂之术筮，诚皆玄妙之殊巧，非常之绝技矣。昔史迁著扁鹊、仓公、日者之传，所以广异闻而表奇事也。故存录云尔。
<span class="c1">◎《史记》有《扁鹊仓公传》。◎司马迁曰：扁鹊以其伎见殃，仓公乃匿迹自隐而当刑。《老子》曰“美好者，不祥之器”，岂谓扁鹊等邪？若仓公者，可谓近之矣。◎弼按：华佗与扁鹊相似，而以伎见殃，亦相同。管辂则类司马季主，不可以卜筮尽之也。</span>
