---
weight: 62
title: 卷六十一·吴书十六·潘濬陆凯传第十六
---

# 卷六十一·吴书十六·潘濬陆凯传第十六

1. <span id="卷六十一·吴书十六·潘濬陆凯传第十六-1"></span>
吴书十六潘濬陆凯传第十六
三国志六十一

2. <span id="卷六十一·吴书十六·潘濬陆凯传第十六-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：魔纱兔</span>
<span class="c1">复校：擎骥</span>

## 潘濬

1. <span id="卷六十一·吴书十六·潘濬陆凯传第十六-潘濬-1"></span>
潘濬字承明，武陵汉寿人也。
<span class="c1">汉寿，见《蜀志·关羽传》。</span>
弱冠从宋仲子受学。
<span class="c1">◎宋仲子，见《魏志·刘表传》、《王肃传》。◎《蜀志·尹默传》：默远游荆州，从司马德操、宋仲子等受古学。◎《李譔传》：父仁，与同县尹默俱游荆州，从司马徽、宋忠等学。</span>
<span class="c1">◎《吴书》曰：濬为人聪察，对问有机理，山阳王粲见而贵异之。
<span class="c2">王粲时避地荆州。</span>
由是知名，为郡功曹。</span>
年未三十，荆州牧刘表辟为部江夏从事。
<span class="c1">◎《续百官志》：诸州皆有从事。◎《续郡国志》“荆州刺史部郡七”，故云“部江夏从事”也。◎胡三省曰：汉制，州牧、刺史部诸郡，各郡置部从事。</span>
时沙羡长赃秽不修，
<span class="c1">沙羡，见《孙策传》。</span>
濬按杀之，一郡震竦。后为湘乡令，
<span class="c1">湘乡，见《蜀志·蒋琬传》。</span>
治甚有名。刘备领荆州，以濬为治中从事。备入蜀，留典州事。
<span class="c1">互见《蜀志》杨戏《季汉辅臣赞》注。</span>

2. <span id="卷六十一·吴书十六·潘濬陆凯传第十六-潘濬-2"></span>
孙权杀关羽，并荆土，拜濬辅军中郎将，
<span class="c1">吴置辅军中郎将，一人。</span>
授以兵。
<span class="c1">◎《江表传》曰：权克荆州，将吏悉皆归附，而濬独称疾不见。权遣人以床就家舆致之，
<span class="c2">何焯校改“舆”作“举”。</span>
濬伏面著床席不起，涕泣交横，哀咽不能自胜。
<span class="c2">◎宋本“咽”作“哽”，《通鉴》同。◎何焯曰：潘是汉之叛臣，此略之者，已见杨戏《辅臣赞》也，《江表传》为不实。</span>
权慰劳与语，呼其字曰：“承明，昔观丁父，鄀俘也，武王以为军帅；彭仲爽，
<span class="c2">局本“爽”作“樊”，误。</span>
申俘也，文王以为令尹。
<span class="c2">◎《左传》：观丁父者，鄀俘也，武王以为军率，克州、蓼，服随、唐，大启群蛮。彭仲爽者，申俘也，文王以为令尹，县申、息，朝陈、蔡，封畛于汝。</span>
此二人，卿荆国之先贤也，初虽见囚，后皆擢用，为楚名臣。卿独不然，未肯降意，将以孤异古人之量邪？”使亲近以手巾拭其面，濬起下地拜谢。即以为治中，荆州诸军事一以谘之。
<span class="c2">◎胡三省曰：郝普、麋芳、傅士仁之在吴，未有所闻也。而潘濬所以自见者，与陆逊、诸葛瑾班，识者当于此而观人。</span>
武陵部从事
<span class="c2">《通志》“部”作“郡”。</span>
樊伷
<span class="c2">◎胡三省曰：伷与胄同。</span>
诱导诸夷，图以武陵属刘备，外白差督督万人往讨之。
<span class="c2">◎胡三省曰：差，初佳翻，择也。督，将也。◎严衍曰：上督是督将，下督是统率。</span>
权不听，特召问濬，濬答：“以五千兵往，足可以擒伷。”权曰：“卿何以轻之？”濬曰：“伷是南阳旧姓，
<span class="c2">◎胡三省曰：南阳之樊，光武之母党，故谓之旧姓。</span>
颇能弄唇吻，而实无辩论之才。
<span class="c2">◎胡三省曰：今人以辨给观人才，何其谬也。吻，武粉翻，口边曰吻。</span>
臣所以知之者，伷昔尝为州人设馔，比至日中，食不可得，而十余自起，此亦侏儒观一节之验也。”
<span class="c2">◎桓谭《新论》：侏儒观一节而长短可知。◎胡三省曰：侏儒，优人，以能谐笑取宠。观其一节，足以验其技。◎严衍曰：侏儒，短人，观其体中之一节，便知其身之短矣。胡注非。</span>
权大笑而纳其言，即遣濬将五千往，果斩平之。
<span class="c2">◎赵一清曰：○《方舆纪要》卷八十：军山在常德府龙阳县东八十里，潘濬攻樊伷时屯兵于此，因名。◎唐庚曰：权克荆州，将吏悉降，濬独坚卧不屈，权与致之，濬伏床而泣，悲不自胜，其于所事何厚也？既而樊伷欲以武陵自拔归蜀，濬为权画策，卒自将讨平之，其所厚又何薄也？吾闻乐毅去燕適赵，赵欲与之伐燕，毅泣曰：“昔之事燕，犹今之事赵也。毅若获戾，放在他国，终身不敢谋赵之徒隶，况其国乎。”使乐毅愚人也则可，乐毅少知事君，则濬不得无罪矣。◎王懋竑曰：刘备领荆州，以濬为治中从事，备入蜀，留典州事。孙权杀关羽，并荆土，拜濬辅军中郎，特授以兵。杨戏《季汉辅臣赞》列濬于麋芳、傅士仁、郝普，陈注亦与关羽不协。孙权袭羽，遂入吴。按濬为昭烈治中，又典留州事，职任盖不轻矣。与士仁共守公安，士仁之叛降，濬岂得不知之？自典留州事，而听其迎降，可乎？即如《江表传》所言，亦仅称疾不见而已。及权慰劳之，遽下地拜谢，更为权用。且樊伷以武陵郡从事诱导诸夷，图以武陵附备，为不失旧臣之义，而濬自请兵往斩平之，此岂有人心者？与乐毅所云“终身不敢谋赵之徒隶”迥乎异矣。故濬当与麋芳、士仁同，戏之讥贬，自不为过。《通鉴》尽载《江表传》语，而削陈《志》注与关羽不协，其事遂不著，故附论之。</span>
</span>
迁奋威将军，封常迁亭侯。
<span class="c1">◎或曰：常，疑作“高”。◎弼按：高迁为屯名，非县名，见《宗室传·孙静传》。常迁，见《宋志》宁州南广郡，江左立，当时无此县。作“高迁”、“常迁”均非。</span>
<span class="c1">◎《吴书》曰：芮玄卒，濬并领玄兵，屯夏口。玄字文表，丹阳人。父祉，字宣嗣，从孙坚征伐有功，坚荐祉为九江太守，后转吴郡，所在有声。玄兄良，字文鸾，随孙策平定江东，策以为会稽东部都尉，
<span class="c2">会稽东部都尉，见《张纮传》。</span>
卒，玄领良兵，拜奋武中郎将，
<span class="c2">奋武中郎将，一人，吴置。</span>
以功封溧阳侯。
<span class="c2">溧阳，见《妃嫔传·何姬传》</span>
权为子登拣择淑媛，群臣咸称玄父祉、兄良并以德义文武显名三世，故遂娉玄女为妃焉。黄武五年卒，权甚愍惜之。</span>
权称尊号，拜为少府，进封刘阳侯，
<span class="c1">刘阳，见《周瑜传》。</span>
<span class="c1">◎《江表传》曰：权数射雉，
<span class="c2">◎周寿昌曰：景帝休之好射雉，实大帝析薪之训也。</span>
濬谏权，权曰：“相与别后，时时蹔出耳，不复如往日之时也。”濬曰：“天下未定，万机务多，射雉非急，弦绝括破，
<span class="c2">矢末曰括。</span>
皆能为害，乞特为臣故息置之。”濬出，见雉翳故在，
<span class="c2">凡隐蔽之物曰翳。</span>
乃手自撤坏之。权由是自绝，不复射雉。</span>
迁太常。五溪蛮夷叛乱盘结，
<span class="c1">五溪蛮夷，见《蜀志·先主传》章武元年。</span>
权假濬节，督诸军讨之。
<span class="c1">◎《孙权传》：黄龙三年春，遣太常潘濬率众五万讨武陵蛮夷。嘉禾三年冬，太常潘濬平武陵蛮夷，事毕，还武昌。</span>
信赏必行，法不可干，斩首获生，盖以万数，自是群蛮衰弱，一方宁静。
<span class="c1">◎赵一清曰：○《方舆纪要》卷八十：常德府武陵县有临沅城，三国吴潘濬以郡城大难固，又筑障城，移郡治之。○《水经·沅水注》：酉水东迳沅陵县北，又东南迳潘承明垒西，承明讨五溪蛮营军所筑也。○《长沙耆旧传》曰：夏隆仕郡，时潘濬南征，太守遣隆修书致礼。濬飞帆中流，力所不及，隆乃于岸边拔刀大呼，指濬为贼，因此被收。濬奇其以权变，自通解缚，赐以酒食。</span>
<span class="c1">◎《吴书》曰：骠骑将军步骘屯沤口，
<span class="c2">沤口，见《步骘传》。</span>
求召募诸郡以增兵。权以问濬，濬曰：“豪将在民间，秏乱为害，加骘有名势，在所所媚，不可听也。”
<span class="c2">◎官本《考证》张照曰：在所，言骘身所在也。犹言所到之处，人皆媚之云耳。</span>
权从之。中郎将豫章徐宗，有名士也，尝到京师，与孔融交结，然儒生诞节，部曲宽纵，不奉节度，为众作殿，濬遂斩之。其奉法不惮私议，皆此类也。归义隐蕃，
<span class="c2">《通志》作“归义人”，郝《书》作“降人”。</span>
以口辩为豪杰所善，
<span class="c2">隐蕃事见《胡综传》。</span>
濬子翥亦与周旋，馈饷之。
<span class="c2">◎胡三省曰：翥，章庶翻。◎杜预云：周旋，相追逐也。</span>
濬闻大怒，疏责翥曰：“吾受国厚恩，志报以命，
<span class="c2">◎胡三省曰：言志在致命，以报国恩。</span>
尔辈在都，当念恭顺，亲贤慕善，何故与降虏交，以粮饷之？在远闻此，心震面热，惆怅累旬。疏到，急就往使受杖一百，促责所饷。”
<span class="c2">◎胡三省曰：濬欲布其子之罪于国中，以绝后祸也。</span>
当时人咸怪濬，而蕃果图叛诛夷，众乃归服。
<span class="c2">◎何焯曰：濬本二刘旧人，故尤惧降人反覆，为己累也。</span>
◎《江表传》曰：时濬姨兄零陵蒋琬
<span class="c2">◎胡三省曰：同出为姨，母之姊妹曰姨，妻之姊妹亦曰姨。若母之兄弟，则当呼为舅。此盖妻之兄弟也。</span>
为蜀大将军，
<span class="c2">《通鉴》作 “为诸葛亮长史”，是；《江表传》误。濬讨武陵蛮夷在黄龙三年，即魏太和五年，蜀建兴九年，是时正诸葛亮复出祁山，蒋琬代张裔为长史之时。</span>
或有间濬于武陵太守卫旍者，
<span class="c2">◎《步骘传》作“卫旌”，古今字通。《通鉴》作“旍”。◎胡注：“旍”与“旌”通。</span>
云濬遣密使与琬相闻，欲有自托之计。旌以启权，权曰：“承明不为此也。”即封旌表以示于濬，而召旌还，免官。</span>

3. <span id="卷六十一·吴书十六·潘濬陆凯传第十六-潘濬-3"></span>
先是，濬与陆逊俱驻武昌，共掌留事，还复故。时校事吕壹操弄威柄，奏按丞相顾雍、左将军朱据等，皆见禁止。
<span class="c1">◎胡三省曰：○禁止者，虽未下之狱，使人守之，禁其不得出入，止不得与亲党交通也。○郑樵《通志》曰：禁止，谓禁入殿省也，符所属行之。○盘州洪氏曰：魏、晋以来，三台奏劾，则符光禄勋加禁止，解禁止亦如之。禁止者，身不得入殿省，光禄勋主殿门故也。</span>
黄门侍郎谢厷语次问壹：
<span class="c1">◎谢厷，事见《陆逊传》。◎胡三省曰： “厷”与“宏”同，乎萌翻。</span>
“顾公事何如？”壹答：“不能佳。”
<span class="c1">◎或云：佳，疑作“解”。</span>
厷又问：“若此公免退，谁当代之？”壹未答厷，厷曰：“得无潘太常得之乎？”壹良久曰： “君语近之也。”厷谓曰：“潘太常常切齿于君，但道远无因耳。
<span class="c1">◎《通鉴》无“远”字。◎胡注：谓欲奏举其罪，而非太常之职，故其道无因也。</span>
今日代顾公，恐明日便击君矣。”
<span class="c1">◎胡三省曰：汉制，丞相、御史举奏百官有罪者。◎何焯曰：此厷之巧于解元叹之结也。</span>
壹大惧，遂解散雍事。濬求朝，诣建业，
<span class="c1">◎胡三省曰：濬本留武昌。</span>
欲尽辞极谏。至，闻太子登已数言之
<span class="c1">◎胡三省曰：至建业而知太子数言壹事。</span>
而不见从，濬乃大请百寮，欲因会手刃杀壹，以身当之，
<span class="c1">◎胡三省曰：以身当擅杀之罪。</span>
为国除患。壹密闻知，称疾不行。濬每进见，无不陈壹之奸险也。由此壹宠渐衰，后遂诛戮。权引咎责躬，因诮让大臣，语在《权传》。
<span class="c1">见《孙权传》赤乌元年。</span>

4. <span id="卷六十一·吴书十六·潘濬陆凯传第十六-潘濬-4"></span>
赤乌二年，濬卒，
<span class="c1">◎王懋竑曰：《通鉴》“景初二年冬十月，太常潘濬卒，吴主以镇南将军吕岱代濬”，《纲目》书“冬十月，吴遣将军吕岱镇武昌”，而不书濬卒、代濬，盖削之也。“太和五年，吴主假太常潘濬节，督军讨五溪蛮”，《纲目》书“吴遣潘濬击五溪蛮”，不书官，亦贬之。</span>
子翥嗣。濬女配建昌侯孙虑。
<span class="c1">虑卒于嘉禾元年，已先濬八年死矣。</span>
<span class="c1">◎《吴书》曰：翥字文龙，拜骑都尉，后代领兵，早卒。翥弟秘，权以姊陈氏女妻之，
<span class="c2">权姊陈氏女事，应参阅《妃嫔传·吴夫人传》。</span>
调湘乡令。◎《襄阳记》曰：襄阳习温为荆州大公平。大公平，今之州都。
<span class="c2">◎潘眉曰：当作“大公平，今之州都中正”。◎周寿昌曰：晋承其制，遂有大中正之设。</span>
秘过辞于温，问曰：“先君昔因君侯当为州里议主，
<span class="c2">宋本“因”作“日”，何焯校改“因”作“目”。</span>
今果如其言，不审州里谁当复相代者？”温曰：“无过于君也。”后秘为尚书仆射，代温为公平，甚得州里之誉。</span>

## 陆凯

1. <span id="卷六十一·吴书十六·潘濬陆凯传第十六-陆凯-1"></span>
陆凯字敬风，吴郡吴人也，
<span class="c1">宋本无“也”字。</span>
丞相逊族子也。黄武初为永兴、诸暨长，
<span class="c1">◎永兴，见《孙静传》。◎《郡国志》：扬州会稽郡诸暨。◎《一统志》：诸暨故城，今浙江绍兴府诸暨县治。</span>
所在有治迹，拜建武都尉，
<span class="c1">建武都尉，一人，吴置。</span>
领兵。虽统军众，手不释书。好《太玄》，论演其意，以筮辄验。
<span class="c1">◎《隋志》：梁有扬子《太玄经》十三卷，陆凯注，亡。</span>
赤乌中，除儋耳太守，讨朱崖，
<span class="c1">◎儋耳、珠崖，均见《孙权传》赤乌五年。◎钱大昕曰：儋耳郡，晋、宋二志皆不载。◎洪亮吉曰：吴时未尝复儋耳郡，《陆传》除儋耳太守者，盖因讨珠崖使虚领之耳。</span>
斩获有功，迁为建武校尉。五凤二年，讨山贼陈毖于零陵，斩毖克捷，拜巴丘督、偏将军，封都乡侯，转为武昌右部督。与诸将共赴寿春，还，累迁荡魏、绥远将军。
<span class="c1">荡魏将军，一人，吴置。</span>
孙休即位，拜征北将军，假节领豫州牧。
<span class="c1">遥领也。</span>
孙晧立，迁镇西大将军，都督巴丘，领荆州牧，进封嘉兴侯。
<span class="c1">嘉兴，见《孙策传》。</span>
孙晧与晋平，使者丁忠自北还，说晧弋阳可袭，
<span class="c1">冯本“弋”作“戈”，误。</span>
凯谏止，语在《晧传》。
<span class="c1">见《孙晧传》宝鼎元年。</span>
宝鼎元年，迁左丞相。
<span class="c1">◎《隋志》：《吴先贤传》四卷，吴左丞相陆凯撰。吴丞相陆凯《集》五卷。</span>

2. <span id="卷六十一·吴书十六·潘濬陆凯传第十六-陆凯-2"></span>
晧性不好人视己，群臣侍见，皆莫敢迕。
<span class="c1">《通鉴》作“莫敢举目”。</span>
凯说晧曰：“夫君臣无不相识之道，若卒有不虞，不知所赴。”晧听凯自视。

3. <span id="卷六十一·吴书十六·潘濬陆凯传第十六-陆凯-3"></span>
晧徙都武昌，扬土百姓溯流供给，以为患苦，
<span class="c1">◎胡三省曰：吴武昌属荆州，而丹阳、宣城、毗陵、吴兴、会稽、东阳、新都、临海、建安、豫章、临川、鄱阳、庐陵皆属扬州，故苦于西上溯流以供给。</span>
又政事多谬，黎元穷匮。凯上疏曰：“臣闻有道之君，以乐乐民；无道之君，以乐乐身。乐民者，其乐弥长；乐身者，不久而亡。夫民者，国之根也，诚宜重其食，爱其命。民安则君安，民乐则君乐。自顷年以来，君威伤于桀纣，君明闇于奸雄，君惠闭于群孽。无灾而民命尽，无为而国财空，辜无罪，赏无功，使君有谬误之愆，天为作妖。而诸公卿媚上以求爱，困民以求饶，导君于不义，败政于淫俗，臣窃为痛心。今邻国交好，四边无事，当务息役养士，实其廪库，以待天时。而更倾动天心，骚扰万姓，使民不安，大小呼嗟，此非保国养民之术也。

4. <span id="卷六十一·吴书十六·潘濬陆凯传第十六-陆凯-4"></span>
“臣闻吉凶在天，犹影之在形，响之在声也，形动则影动，形止则影止，此分数乃有所系，非在口之所进退也。昔秦所以亡天下者，但坐赏轻而罚重，政刑错乱，民力尽于奢侈，目眩于美色，志浊于财宝，邪臣在位，贤哲隐藏，百姓业业，天下苦之，是以遂有覆巢破卵之忧。汉所以强者，躬行诚信，听谏纳贤，惠及负薪，躬请岩穴，广采博察，以成其谋。此往事之明证也。

5. <span id="卷六十一·吴书十六·潘濬陆凯传第十六-陆凯-5"></span>
“近者汉之衰末，三家鼎立，曹失纲纪，晋有其政。又益州危险，兵多精强，闭门固守，可保万世，而刘氏与夺乖错，赏罚失所，君恣意于奢侈，民力竭于不急，是以为晋所伐，
<span class="c1">◎官本《考证》曰：监本“伐”作“代”，误。</span>
君臣见虏。此目前之明验也。

6. <span id="卷六十一·吴书十六·潘濬陆凯传第十六-陆凯-6"></span>
“臣闇于大理，文不及义，智惠浅劣，无复冀望，窃为陛下惜天下耳。臣谨奏耳目所闻见，百姓所为烦苛，刑政所为错乱，愿陛下息大功，损百役，务宽荡，忽苛政。
<span class="c1">◎元本作 “思庶政”。◎梁章钜曰：忽，或“勿”字之讹，言政勿苛也。◎周寿昌曰：○《诗·大雅》：是绝是忽。○《传》：忽，灭也。○此忽字即是除灭之意。元本作“思庶政”，恐是浅夫妄改。</span>

7. <span id="卷六十一·吴书十六·潘濬陆凯传第十六-陆凯-7"></span>
“又武昌土地，实危险而塉确，
<span class="c1">◎胡三省曰：塉，秦昔翻，土薄也。确，克角翻，山多大石也。</span>
非王都安国养民之处，船泊则沈漂，陵居则峻危，且童谣言：‘宁饮建业水，不食武昌鱼；宁还建业死，不止武昌居。’
<span class="c1">◎胡三省曰：此苦于溯流供给而为是谣也。</span>
臣闻翼星为变，荧惑作妖，童谣之言，生于天心，乃以安居而比死，足明天意，知民所苦也。

8. <span id="卷六十一·吴书十六·潘濬陆凯传第十六-陆凯-8"></span>
“臣闻国无三年之储，谓之非国，而今无一年之蓄，
<span class="c1">◎《礼记·王制》：国无六年之蓄曰急，无三年之蓄曰国非其国也。◎况无一年之蓄乎？</span>
此臣下之责也。而诸公卿位处人上，禄延子孙，曾无致命之节，匡救之术，苟进小利于君，以求容媚，荼毒百姓，不为君计也。自从孙弘造义兵以来，耕种既废，所在无复输入，而分一家父子异役，廪食日张，畜积日秏，民有离散之怨，国有露根之渐，
<span class="c1">◎胡三省曰：以木为喻也。木之所以能生殖者，以有根本也，根渐露则其本将拨。</span>
而莫之恤也。民力困穷，鬻卖儿子，调赋相仍，日以疲极，所在长吏，不加隐括，加有监官，既不爱民，务行威势，所在搔扰，更为烦苛，民苦二端，财力再秏，此为无益而有损也。愿陛下一息此辈，矜哀孤弱，以镇抚百姓之心。此犹鱼鳖得免毒螫之渊，鸟兽得离罗网之纲，四方之民襁负而至矣。如此，民可得保，先王之国存焉。

9. <span id="卷六十一·吴书十六·潘濬陆凯传第十六-陆凯-9"></span>
“臣闻五音令人耳不聪，五色令人目不明，此无益于政，有损于事者也。自昔先帝时，后宫列女，及诸织络，数不满百，米有畜积，货财有余。先帝崩后，幼、景在位，
<span class="c1">◎《通鉴》作“景帝在位”。◎周寿昌曰：幼，即指亮，即位十岁，废时十六也。景，指休，后谥景帝也。</span>
更改奢侈，不蹈先迹。伏闻织络及诸徒坐，乃有千数，计其所长，不足为国财，然坐食官廪，岁岁相承，此为无益，愿陛下料出赋嫁，给与无妻者。如此，上应天心，下合地意，天下幸甚。

10. <span id="卷六十一·吴书十六·潘濬陆凯传第十六-陆凯-10"></span>
“臣闻殷汤取士于商贾，
<span class="c1">◎《鹖冠子》：伊尹酒保，立为世师。</span>
齐桓取士于车辕，
<span class="c1">◎《列女传》：寗戚欲见桓公，乃为人仆，将车宿齐东门之外。桓公因出，寗戚击牛角而商歌，甚悲，桓公异之，使管仲迎之。</span>
周武取士于负薪，大汉取士于奴仆。明王圣主取士以贤，不拘卑贱，故其功德洋溢，名流竹素，非求颜色而取好服、捷口、容悦者也。臣伏见当今内宠之臣，位非其人，任非其量，不能辅国匡时，群党相扶，害忠隐贤。愿陛下简文武之臣，各勤其官，州牧督将，藩镇方外，公卿尚书，务修仁化，上助陛下，下拯黎民，各尽其忠，拾遗万一，则康哉之歌作，刑错之理清。愿陛下留神思臣愚言。”

11. <span id="卷六十一·吴书十六·潘濬陆凯传第十六-陆凯-11"></span>
时殿上列将何定佞巧便僻，
<span class="c1">何定事见《孙晧传》建衡二年、凤皇元年，作“殿中列将”。便僻，当作“便辟”。</span>
贵幸任事，凯面责定曰：“卿见前后事主不忠，倾乱国政，宁有得以寿终者邪！何以专为奸邪，
<span class="c1">宋本“奸”作“佞”。</span>
秽尘天听？宜自改厉。不然，方见卿有不测之祸矣。”定大恨凯，思中伤之，凯终不以为意，乃心公家，义形于色，表疏皆指事不饰，
<span class="c1">◎胡三省曰：皆指实事，不为文饰也。</span>
忠恳内发。

12. <span id="卷六十一·吴书十六·潘濬陆凯传第十六-陆凯-12"></span>
建衡元年，疾病，晧遣中书令董朝问所欲言，凯陈：“何定不可任用，宜授外任，不宜委以国事。奚熙小吏，建起浦里田，欲复严密故迹，亦不可听。
<span class="c1">◎胡三省曰：吴主休之时严密尝建此议，熙盖祖其说。</span>
姚信、楼玄、贺邵、张悌、郭逴、
<span class="c1">◎胡三省曰：逴，敕角翻，又敕略翻。</span>
薛莹、滕修及族弟喜、抗，
<span class="c1">◎钱大昭曰：姚信宝鼎二年为太常。张悌字巨先，襄阳人，见《晧传》。郭逴，未详。薛莹附《综传》。滕修，疑即滕循，《孙晧传》“执金吾滕循为司空”。陆喜附《瑁传》。玄、邵、抗自有传。</span>
或清白忠勤，或姿才卓茂，
<span class="c1">《通鉴》“姿”作“资”。</span>
皆社稷之桢幹，国家之良辅，愿陛下重留神思，访以时务，各尽其忠，拾遗万一。”遂卒，
<span class="c1">凯卒于建衡元年，见《孙晧传》。</span>
时年七十二。

13. <span id="卷六十一·吴书十六·潘濬陆凯传第十六-陆凯-13"></span>
子祎，初为黄门侍郎，出领部曲，拜偏将军。凯亡后，入为太子中庶子。右国史华覈表荐祎曰：“祎体质方刚，器幹强固，董率之才，鲁肃不过。及被召当下，径还赴都，道由武昌，曾不回顾，器械军资，一无所取，在戎果毅，临财有节。夫夏口，贼之冲要，宜选名将以镇戍之，臣窃思惟，莫善于祎。”

14. <span id="卷六十一·吴书十六·潘濬陆凯传第十六-陆凯-14"></span>
初，晧常衔凯数犯颜忤旨，
<span class="c1">◎胡三省曰：有所恨怒，蓄而不发者为衔。</span>
加何定谮构非一，
<span class="c1">宋本“构”作“搆”。</span>
既以重臣，难绳以法，
<span class="c1">◎《世说》曰：孙晧问丞相陆凯曰：“卿一宗在朝有几人？”陆曰：“二相五侯，将军十余人。”晧曰：“盛哉！”陆曰：“君贤臣忠，国之盛也；父慈子孝，家之盛也。今政荒民弊，覆亡是惧，臣何敢言盛。”</span>
又陆抗时为大将在疆埸，故以计容忍。抗卒后，
<span class="c1">抗卒于凤皇三年。</span>
竟徙凯家于建安。
<span class="c1">建安，见《孙权传》赤乌二年。</span>

15. <span id="卷六十一·吴书十六·潘濬陆凯传第十六-陆凯-15"></span>
或曰宝鼎元年十二月，凯与大司马丁奉、御史大夫丁固谋，因晧谒庙，欲废晧立孙休子。时左将军留平领兵先驱，故密语平，平拒而不许，誓以不泄，是以所图不果。
<span class="c1">◎《通鉴考异》曰：凯尽忠执讥，必不为此事。况晧残酷猜忌，留平庸人，若闻凯谋，必不能不泄，殆虚语耳，今不取。</span>
太史郎陈苗奏晧久阴不雨，风气回逆，将有阴谋，晧深警惧云。
<span class="c1">◎《吴录》曰：旧拜庙，选兼大将军领三千兵为卫，凯欲因此兵以图之，令选曹白用丁奉。晧偶不欲，曰：“更选。”凯令执据，虽蹔兼，然宜得其人。晧曰：“用留平。”凯令其子祎谋语平。平素与丁奉有隙，祎未及得宣凯旨，平语祎曰：“闻野猪入丁奉营，此凶征也。”有喜色。祎乃不敢言，还，因具启凯，故辍止。
<span class="c2">◎参阅《孙晧传》凤皇元年注引《江表传》。◎郝经曰：凯欲废晧以安社稷，乃生平大节也，以平见拒，故不能行。平之不泄，亦知言出祸及尔。</span>
</span>

16. <span id="卷六十一·吴书十六·潘濬陆凯传第十六-陆凯-16"></span>
予连从荆、扬来者
<span class="c1">郝经《续书》“予”作“子”。</span>
得凯所谏晧二十事，博问吴人，多云不闻凯有此表。又按其文殊甚切直，恐非晧之所能容忍也。或以为凯藏之箧笥，未敢宣行，病困，晧遣董朝省问欲言，因以付之。虚实难明，故不著于篇，然爱其指擿晧事，足为后戒，故钞列于《凯传》左云。
<span class="c1">◎何焯曰：此闾阎之人恨晧之虐，思凯之悫，私造此书以为口实，事辞俱无足征。陈氏之录，盖其识卑也。◎刘咸炘曰：传明言爱其足为戒，非遂信之。◎周寿昌曰：凯前疏峻直，无所回护，至云“君威伤于桀纣”，而晧犹容忍之，则所陈二十事，病付董朝，或亦可信。</span>

17. <span id="卷六十一·吴书十六·潘濬陆凯传第十六-陆凯-17"></span>
晧遣亲近赵钦口诏报凯：“前表曰‘孤动必遵先帝’，有何不平？君所谏非也。又建业宫不利，故避之，而西宫室宇摧朽，须谋移都，何以不可徙乎？”凯上疏曰：“臣窃见陛下执政以来，阴阳不调，五星失晷，职司不忠，奸党相扶，是陛下不遵先帝之所致。
<span class="c1">◎《江表传》载凯此表曰：“臣拜受明诏，心与气结。陛下何心之难悟，意不聪之甚也！”</span>
夫王者之兴，受之于天，修之由德，岂在宫乎？而陛下不谘之公辅，便盛意驱驰，六军流离悲惧，逆犯天地，天地以灾，童歌其谣。纵令陛下一身得安，百姓愁劳，何以用治？此不遵先帝一也。

18. <span id="卷六十一·吴书十六·潘濬陆凯传第十六-陆凯-18"></span>
“臣闻有国以贤为本，夏杀龙逢，
<span class="c1">◎《韩诗外传》：桀为酒池，可以运舟，糟丘足以望十里，而牛饮者三千人。关龙逢进谏，桀囚而杀之。</span>
殷获伊挚，
<span class="c1">伊尹名挚，见《荀子》。居伊水，有莘氏命之曰伊尹，见《吕氏春秋》。伊尹耕于有莘之野，汤三使往聘，故就汤而说之，见《孟子》。</span>
斯前世之明效，今日之师表也。
<span class="c1">局本“今”作“令”，误。</span>
中常侍王蕃黄中通理，
<span class="c1">黄中通理，见《魏志·刘廙传》。</span>
处朝忠謇，斯社稷之重镇，大吴之龙逢也，而陛下忿其苦辞，恶其直对，枭之殿堂，屍骸暴弃。
<span class="c1">宋本“屍”作“尸”。</span>
邦内伤心，有识悲悼，咸以吴国夫差复存。
<span class="c1">伍员直谏，吴王夫差赐之属镂以死。</span>
先帝亲贤，陛下反之，是陛下不遵先帝二也。

19. <span id="卷六十一·吴书十六·潘濬陆凯传第十六-陆凯-19"></span>
“臣闻宰相国之柱也，不可不强，是故汉有萧、曹之佐，先帝有顾、步之相。而万彧琐才凡庸之质，昔从家隶，超步紫闼，于彧已丰，于器已溢，而陛下爱其细介，不访大趣，荣以尊辅，越尚旧臣。贤良愤惋，智士赫咤，是不遵先帝三也。

20. <span id="卷六十一·吴书十六·潘濬陆凯传第十六-陆凯-20"></span>
“先帝忧民过于婴孩，民无妻者以妾妻之，见单衣者以帛给之，枯骨不收而取埋之。
<span class="c1">何焯校改作“取而埋之”。</span>
而陛下反之，是不遵先帝四也。

21. <span id="卷六十一·吴书十六·潘濬陆凯传第十六-陆凯-21"></span>
“昔桀、纣灭由妖妇，
<span class="c1">桀之亡由末喜，纣之亡由妲己。</span>
幽、厉乱在嬖妾，
<span class="c1">◎《史记》：周厉王三十年，好利，近荣夷公，大夫芮良夫谏，厉王不听。◎又云：幽王嬖爱褒姒。</span>
先帝鉴之，以为身戒，故左右不置淫邪之色，后房无旷积之女。今中宫万数，不备嫔嫱，外多鳏夫，女吟于中。风雨逆度，正由此起，是不遵先帝五也。

22. <span id="卷六十一·吴书十六·潘濬陆凯传第十六-陆凯-22"></span>
“先帝忧劳万机，犹惧有失。陛下临阼以来，游戏后宫，眩惑妇女，乃令庶事多旷，下吏容奸，是不遵先帝六也。

23. <span id="卷六十一·吴书十六·潘濬陆凯传第十六-陆凯-23"></span>
“先帝笃尚朴素，服不纯丽，宫无高台，物不雕饰，故国富民充，奸盗不作。而陛下征调州郡，竭民财力，土被玄黄，宫有朱紫，是不遵先帝七也。

24. <span id="卷六十一·吴书十六·潘濬陆凯传第十六-陆凯-24"></span>
“先帝外仗顾、陆、朱、张，内近胡综、薛综，是以庶绩雍熙，邦内清肃。今者外非其任，内非其人，陈声、曹辅，
<span class="c1">陈声，见《孙晧传》凤皇三年。曹辅，未详。</span>
斗筲小吏，
<span class="c1">◎《论语》：斗筲之人，何足算也。◎邢昺疏曰：斗，量名，容十升。筲，竹器，容斗二升。算，数也。言斗筲小器之人，何足数也。</span>
先帝之所弃，而陛下幸之，是不遵先帝八也。

25. <span id="卷六十一·吴书十六·潘濬陆凯传第十六-陆凯-25"></span>
“先帝每宴见群臣，抑损醇醲，
<span class="c1">孙权酒后欲杀虞翻，又于钓台饮酒，以水洒群臣，此岂能抑损醇醲者？以是知身后追美，多为虚辞。</span>
臣下终日无失慢之尤，百寮庶尹，并展所陈。而陛下拘以视瞻之敬，惧以不尽之酒。夫酒以成礼，过则败德，此无异商辛长夜之饮也，是不遵先帝九也。

26. <span id="卷六十一·吴书十六·潘濬陆凯传第十六-陆凯-26"></span>
“昔汉之桓、灵，亲近宦竖，大失民心。今高通、詹廉、羊度，黄门小人，而陛下赏以重爵，权以战兵。
<span class="c1">◎赵一清曰：“权”字当时何以不避？</span>
若江渚有难，烽燧互起，则度等之武不能御侮明也，是不遵先帝十也。

27. <span id="卷六十一·吴书十六·潘濬陆凯传第十六-陆凯-27"></span>
“今宫女旷积，而黄门复走州郡，条牒民女，有钱则舍，无钱则取，怨呼道路，母子死诀，是不遵先帝十一也。

28. <span id="卷六十一·吴书十六·潘濬陆凯传第十六-陆凯-28"></span>
“先帝在时，亦养诸王太子，若取乳母，其夫复役，赐与钱财，给其资粮，时遣归来，视其弱息。今则不然，夫妇生离，夫故作役，儿从后死，家为空户，是不遵先帝十二也。

29. <span id="卷六十一·吴书十六·潘濬陆凯传第十六-陆凯-29"></span>
“先帝叹曰：‘国以民为本，民以食为天，衣其次也，三者，孤存之于心。’今则不然，农桑并废，是不遵先帝十三也。

30. <span id="卷六十一·吴书十六·潘濬陆凯传第十六-陆凯-30"></span>
“先帝简士，不拘卑贱，任之乡闾，效之于事，举者不虚，受者不妄。今则不然，浮华者登，朋党者进，是不遵先帝十四也。

31. <span id="卷六十一·吴书十六·潘濬陆凯传第十六-陆凯-31"></span>
“先帝战士，不给他役，使春惟知农，秋惟收稻，江渚有事，责其死效。今之战士，供给众役，廪赐不赡，是不遵先帝十五也。

32. <span id="卷六十一·吴书十六·潘濬陆凯传第十六-陆凯-32"></span>
“夫赏以劝功，罚以禁邪，赏罚不中，则士民散失。今江边将士，死不见哀，劳不见赏，是不遵先帝十六也。

33. <span id="卷六十一·吴书十六·潘濬陆凯传第十六-陆凯-33"></span>
“今在所监司，已为烦猥，兼有内使，扰乱其中，一民十吏，何以堪命？昔景帝时，交阯反乱，寔由兹起，是为遵景帝之阙，不遵先帝十七也。

34. <span id="卷六十一·吴书十六·潘濬陆凯传第十六-陆凯-34"></span>
“夫校事，吏民之仇也。先帝末年，虽有吕壹、钱钦，寻皆诛夷，以谢百姓。今复张立校曹，纵吏言事，是不遵先帝十八也。

35. <span id="卷六十一·吴书十六·潘濬陆凯传第十六-陆凯-35"></span>
“先帝时，居官者咸久于其位，然后考绩黜陟。今州郡职司，
<span class="c1">宋本“郡”作“县”，误。</span>
或莅政无几，便征召迁转，迎新送旧，纷纭道路，伤财害民，于是为甚，是不遵先帝十九也。

36. <span id="卷六十一·吴书十六·潘濬陆凯传第十六-陆凯-36"></span>
“先帝每察竟解之奏，当留心推按，
<span class="c1">冯本、毛本“按”作“接”。</span>
是以狱无冤囚，死者吞声。今则违之，是不遵先帝二十也。
<span class="c1">◎或曰：浮泛琐杂，取盈二十之数。</span>

37. <span id="卷六十一·吴书十六·潘濬陆凯传第十六-陆凯-37"></span>
“若臣言可录，藏之盟府；如其虚妄，治臣之罪。愿陛下留意。”
<span class="c1">◎《江表传》曰：晧所行弥暴，凯知其将亡，上表曰：“臣闻恶不可积，过不可长；积恶长过，丧乱之源也。是以古人惧不闻非，故设进善之旌，立敢谏之鼓。武公九十，思闻警戒，《诗》美其德，士悦其行。
<span class="c2">◎《国语·楚语》：左史倚相曰：“昔卫武公年九十有五矣，犹箴儆于国，于是乎作《懿戒》以自警也。”◎韦昭曰：○懿，读为抑，《诗·大雅·抑之篇》也。○《诗序》：《抑》，卫武公刺厉王，亦以自警也。◎马骕曰：卫武公不与厉王同时，朱子据《国语》左史倚相之言，以为序称厉王者失之，而曰自警者得之也。</span>
臣察陛下无思警戒之义，而有积恶之渐，臣深忧之，此祸兆见矣。故略陈其要，写尽愚怀。陛下宜克己复礼，述履前德，
<span class="c2">宋本“履”作“修”。</span>
不可捐弃臣言，而放奢意。意奢情至，
<span class="c2">情，疑作“惰”。</span>
吏日欺民；民离则上不信下，下当疑上，
<span class="c2">元本“当”作“常”。</span>
骨肉相克，公子相奔。臣虽愚，闇于天命，以心审之，败不过二十稔也。臣常忿亡国之人夏桀、殷纣，亦不可使后人复忿陛下也。臣受国恩，奉朝三世，复以余年，值遇陛下，不能循俗，与众沈浮。若比干、伍员，
<span class="c2">◎《史记·殷本纪》：王子比干强谏纣，纣怒曰：“吾闻圣人心有七窍。”剖比干观其心。◎伍员事见前。</span>
以忠见戮，以正见疑，自谓毕足，无所余恨，灰身泉壤，无负先帝，愿陛下九思，社稷存焉。”初，晧始起宫，凯上表谏，不听，凯重表曰：“臣闻宫功当起，夙夜反侧，是以频烦上事，往往留中，不见省报，於邑叹息，
<span class="c2">於邑，短气也。</span>
企想应罢。昨食时，被诏曰：‘君所谏，诚是大趣，然未合鄙意，如何？此宫殿不利，宜当避之，乃可以妨劳役，长坐不利宫乎？父之不安，子亦何倚？’臣拜纸诏，伏读一周，不觉气结于胸，而涕泣雨集也。臣年已六十九，
<span class="c2">凯卒于建衡元年，年七十二；年六十九，即宝鼎元年也。</span>
荣禄已重，于臣过望，复何所冀？所以勤勤数进苦言者，臣伏念大皇帝创基立业，劳苦勤至，白发生于鬓肤，黄耇被于甲胄。天下始静，晏驾早崩，自含息之类，能言之伦，无不歔欷，如丧考妣。幼主嗣统，柄在臣下，军有连征之费，民有彫残之损。贼臣干政，公家空竭。今强敌当涂，西州倾覆，孤罢之民，宜当畜养，广力肆业，以备有虞。且始徙都，
<span class="c2">甘露元年，孙晧徙都武昌。</span>
属有军征，战士流离，州郡骚扰，而大功复起，征召四方，斯非保国致治之渐也。臣闻为人主者，禳灾以德，
<span class="c2">各本“禳”作“攘”，误。</span>
除咎以义。故汤遭大旱，身祷桑林，
<span class="c2">◎《吕氏春秋》：汤克夏而正天下，天大旱，五年不收。汤乃以身祷于桑林，民乃甚悦，雨乃大至。</span>
荧惑守心，宋景退殿，
<span class="c2">◎《吕氏春秋》：宋景公有疾，司星子韦曰：“荧惑守心。心，宋之分野，君当之。若祭，可移于相。”公曰：“相，寡人之股肱；岂可除心腹之疾，移于股肱可乎？”曰：“可移于民。”公曰：“民者国之本，国无民，何以为国？如何伤本而救吾身乎？”曰： “可移于岁。”公曰：“岁所以养民，岁不登，何以蓄民？”子韦曰：“君善言三，荧惑必退三舍，延命二十一年。”视之，信。</span>
是以旱魃销亡，
<span class="c2">毛本“魃”作“魅”，误。</span>
妖星移舍。今宫室之不利，但当克己复礼，笃汤、宋之至道，愍黎庶之困苦，何忧宫之不安，灾之不销乎？陛下不务修德，而务筑宫室，若德之不修，行之不贵，虽殷辛之瑶台，秦皇之阿房，何止而不丧身覆国，宗庙作墟乎？夫兴土功，高台榭，既致水旱，民又多疾，其不疑也。为父长安，使子无倚，此乃子离于父，臣离于陛下之象也。臣子一离，虽念克骨，茅茨不翦，复何益焉？是以大皇帝居于南宫，自谓过於阿房。故先朝大臣，以为宫室宜厚，备卫非常，大皇帝曰：‘逆虏游魂，当爱育百姓，何聊趣于不急？’然臣下恳恻，由不获已，故裁调近郡，苟副众心，比当就功，犹豫三年。当此之时，寇钞慑威，不犯我境，师徒奔北，且西阻岷、汉，南州无事，尚犹冲让，未肯筑宫，况陛下危侧之世，又乏大皇帝之德，可不虑哉？愿陛下留意，臣不虚言。”
<span class="c2">◎郝经曰：传载凯所上疏勋，动以桀、纣之灭为言，此诸表疏其切直有过之者。第史失其奏上之次，或晧恶其直，留中不下，故史不得而载。没后子连始出其稿尔。</span>
</span>

38. <span id="卷六十一·吴书十六·潘濬陆凯传第十六-陆凯-38"></span>
胤字敬宗，凯弟也。始为御史、尚书选曹郎，太子和闻其名，待以殊礼。会全寄、杨竺等阿附鲁王霸，与和分争，阴相谮构，胤坐收下狱，楚毒备至，终无他辞。
<span class="c1">◎《吴录》曰：太子自惧黜废，而鲁王觊觎益甚。
<span class="c2">觊，音冀。觎，音俞。</span>
权时见杨竺，辟左右而论霸之才，竺深述霸有文武英姿，宜为嫡嗣，于是权乃许立焉。有给使伏于床下，具闻之，以告太子。胤当至武昌，往辞太子。太子不见，而微服至其车上，与共密议，欲令陆逊表谏。既而逊有表极谏，权疑竺泄之，竺辞不服。权使竺出寻其由，竺白顷惟胤西行，必其所道。又遣问逊何由知之，逊言胤所述。召胤考问，胤为太子隐曰：“杨竺向臣道之。”遂共为狱。竺不胜痛毒，服是所道。初权疑竺泄之，及服，以为果然，乃斩竺。
<span class="c2">竺事见《吾粲传》、《孙霸传》、《陆逊传》。</span>
</span>

39. <span id="卷六十一·吴书十六·潘濬陆凯传第十六-陆凯-39"></span>
后为衡阳督军都尉。
<span class="c1">衡阳郡，见《孙亮传》太平二年。</span>
赤乌十一年，交阯、九真夷贼攻没城邑，交部骚动。以胤为交州刺史、
<span class="c1">◎赵一清曰：○《寰宇记》卷五十七：广州南海县有菖蒲涧，一名甘溪。○裴氏《广州记》：菖蒲生盘石上，水从山过，味甘冷，异于常流。《南越志》：昔交州刺史陆胤之所开也，至今重之。每旦日，辄倾州连汲，以充日用，虽有井泉，不足食。◎赵氏又引《水经·温水注》，见《薛综传》注。◎侯康曰：○《御览》卷三百七十一引刘欣期《交州记》云：赵妪者，九真车安县女子也。乳长数尺，不嫁，入山聚群盗，遂攻郡，常著金踪屐，战退辄张幙帷，与少男通，刺史吴郡陆胤平之。</span>
安南校尉。
<span class="c1">安南校尉，一人，吴置。</span>
胤入南界，喻以恩信，务崇招纳，高凉渠帅黄吴等支党三千余家
<span class="c1">高凉，见《吕岱传》。</span>
皆出降。引军而南，重宣至诚，遗以财币。贼帅百余人，民五万余家，深幽不羁，莫不稽颡，交域清泰。就加安南将军。复讨苍梧建陵贼，
<span class="c1">◎建陵，沈《志》“吴立，属苍梧”。◎《方舆纪要》：今广西平乐府修仁县治。</span>
破之，前后出兵八千余人，以充军用。

40. <span id="卷六十一·吴书十六·潘濬陆凯传第十六-陆凯-40"></span>
永安元年，征为西陵督，封都亭侯，后转左虎林。
<span class="c1">◎陈景云曰：左，当作“在”。如王昶从兖州转在徐州，张飞从宜都转在南郡是也。</span>
中书丞华覈表荐胤曰：“胤天姿聪朗，才通行絜，昔历选曹，遗迹可纪。还在交州，奉宣朝恩，流民归附，海隅肃清。苍梧、南海，岁有旧风障气之害，
<span class="c1">◎何焯曰：“旧”字当从《册府》作“暴”。◎卢明楷曰：“旧风障气之害”，疑有误。观下文“折木飞砂转石”，则“旧风”当作“暴风”；“雾郁飞鸟不经”，则“障气”当为“瘴气”也。◎郝经《续书考证》云：旧，疑作“飓”。◎《投荒杂录》云：岭南诸郡皆飓风。◎蒋超伯曰：○旧，疑“ ”字之讹。○《集韵》：，急风也。</span>
风则折木，飞砂转石，气则雾郁，飞鸟不经。自胤至州，风气绝息，商旅平行，民无疾疫，田稼丰稔。州治临海，海流秋咸，
<span class="c1">◎或曰：“秋”字疑误。</span>
胤又畜水，民得甘食。惠风横被，化感人神，遂凭天威，招合遗散。至被诏书当出，民感其恩，以忘恋土，负老携幼，甘心景从，众无携贰，不烦兵卫。自诸将合众，皆胁之以威，未有如胤结以恩信者也。衔命在州，十有余年，宾带殊俗，宝玩所生，而内无粉黛附珠之妾，家无文甲犀象之珍，方之今臣，实难多得。宜在辇毂，股肱王室，以赞唐虞康哉之颂。江边任轻，不尽其才，虎林选督，堪之者众。若召还都，宠以上司，则天工毕修，庶绩咸熙矣。”

41. <span id="卷六十一·吴书十六·潘濬陆凯传第十六-陆凯-41"></span>
胤卒，
<span class="c1">◎《唐书·经籍志》：《广州先贤传》七卷，陆胤撰。◎《艺文志》：陆胤志《广州先贤传》一卷。</span>
子式嗣，为柴桑督、扬武将军。天策元年，
<span class="c1">◎钱大昕曰：天策，当作“天册”，见《三嗣主传》。</span>
与从兄祎俱徙建安。天纪二年，召还建业，复将军、侯。
<span class="c1">复扬武将军、都亭侯。</span>

42. <span id="卷六十一·吴书十六·潘濬陆凯传第十六-陆凯-42"></span>
评曰：潘濬公清割断，陆凯忠壮质直，皆节概梗梗，有大丈夫格业。胤身絜事济，著称南土，可谓良牧矣。
<span class="c1">◎刘咸炘曰：二人实不相似，殆徒以濬恶吕壹，凯谏孙晧，而合之耳。濬与陆逊同镇武昌，凯又逊之族子，与抗并辅，为吴重臣，能匡其君，与国存亡。此传实《陆逊传》之余，正宜合之《逊传》，乃别为一篇，宜其评语之肤廓也。</span>
