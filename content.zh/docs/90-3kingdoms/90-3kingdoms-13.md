---
weight: 14
title: 卷十三·魏书十三·钟繇华歆王朗传第十三
---

# 卷十三·魏书十三·钟繇华歆王朗传第十三

1. <span id="卷十三·魏书十三·钟繇华歆王朗传第十三-1"></span>
魏书十三钟繇华歆王朗传第十三
三国志十三

2. <span id="卷十三·魏书十三·钟繇华歆王朗传第十三-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：擎骥</span>
<span class="c1">复校：擎骥</span>

## 钟繇

1. <span id="卷十三·魏书十三·钟繇华歆王朗传第十三-钟繇-1"></span>
钟繇字元常，
<span class="c1">◎曾廷枚《香墅漫钞》卷二曰：钟繇字元常，取《皋陶》“彰厥有常”之义。繇同陶，非由音也。◎潘眉曰：繇，音遥。《史记·东越传》“繇君丑”《索隐》“音摇”。《吴太伯世家》“子周繇立”《正义》“音遥”。《汉书》“徭役”字，悉作“繇”，《国志》亦多作“繇”，其作“徭”者，后来俗本所改。◎杨升庵曰：○钟繇字元常者，取《皋繇陈谟》 “彰厥有常”之义。今多以“繇”音“由”，非也。○《晋世说》：庾公谓钟会曰：“使以久望卿，遥遥不至。”盖举其父讳以嘲之。</span>
颍川长社人也。
<span class="c1">◎《郡國志》：豫州颍川郡长社，有长葛城。◎刘昭曰：○《左传·隐五年》：宋伐郑，围长葛。○县本名长葛。○《地道记》曰：社中树暴长，汉改名。◎《晋宗室传》：司马孚以功进爵长社县侯。◎《一统志》：故城，今河南许州长葛县治西。</span>
<span class="c1">◎《先贤行状》曰：钟皓字季明，温良笃慎，博学诗律，
<span class="c2">何焯校改“博”作“传”。</span>
教授门生千有余人，
<span class="c2">◎范《书·钟皓传》：为郡著姓，世善刑律。皓少以笃行称，公府连辟，为二兄未仕，避隐密山，以诗律教授门徒千余人。</span>
为郡功曹。时太丘长陈寔为西门亭长，
<span class="c2">◎寔，事见《陈群传》。◎范《书·陈寔传》：寔家贫，为颍川郡西门亭长。</span>
皓深独敬异。寔少皓十七岁，常礼待与同分义。
<span class="c2">◎毛本“与”作“于”。◎范《书·皓传》：同郡陈寔，年不及皓，皓引与为友。
<span class="c3">◎吴金华曰：“分义”一词本指友好关系而言，此文作“朋友”解，系引申之义。</span>
</span>
会辟公府，临辞，太守问：“谁可代君？”皓曰：“明府欲必得其人，西门亭长可用。”寔曰：“钟君似不察人为意，不知何独识我？”皓为司徒掾，公出，道路泥泞，导从恶其相洒，去公车绝远。公椎轼言：“司徒今日为独行耳！”还府向閤，铃下不扶，令揖掾属，公奋手不顾。时举府掾属皆投劾出，皓为西曹掾，即开府门分布晓语已出者，曰：“臣下不能得自直于君，若司隶举绳墨，以公失宰相之礼，又不胜任，诸君终身何所任邪？”
<span class="c2">◎官本《考证》云：监本作“何所任也”。此系钟皓晓语掾属之词，似反诘语气，作“邪”字为是，今依别本改正。</span>
掾属以故皆止。都官果移西曹掾，
<span class="c2">◎《续百官志》：司隶校尉从事史，十二人。都官从事，主察举百官犯法者。</span>
问空府去意，皓召都官吏，以见掾属名示之，乃止。
<span class="c2">◎何焯曰：据此，知汉时三公有答拜掾吏之礼，士所以重气节也。</span>
前后九辟三府，迁南乡、林虑长，
<span class="c2">◎《郡国志》：荆州南阳郡南乡。◎《一统志》：南乡故城，今河南南阳府淅川县东南。◎林虑，见《武纪》建安十七年。</span>
不之官。
<span class="c2">◎范《书·皓传》：前后九辟公府，征为廷尉正、博士、林虑长，皆不就。</span>
时郡中先辈为海内所归者，苍梧太守定陵陈稚叔、
<span class="c2">◎苍梧，见《陶谦传》。◎《郡国志》：颍川郡定陵。◎《一统志》：定陵故城，今河南南阳府舞阳县北十五里。◎《万姓统谱》：陈临，苍梧太守，推诚而理。尝有杀人者为吏所获，临知其无嗣，令其妻侍狱中，后产一男，郡人歌曰：“苍梧府君惠及死，能令死人不绝嗣。”◎按：陈临亦为苍梧太守，与稚叔是否一人，未详。</span>
故黎阳令颍阴荀淑
<span class="c2">淑，事见《荀彧传》。</span>
及皓。少府李膺常宗此三人，曰：“荀君清识难尚，陈、钟至德可师。”膺之姑为皓兄之妻，生子觐，
<span class="c2">◎范《书·皓传》“觐”作“瑾”。◎沈家本曰：繇族父瑜，字从玉旁，作“瑾”是。</span>
与膺年齐，并有令名。觐又好学慕古，有退让之行。为童幼时，膺祖太尉修言：“觐似我家性，
<span class="c2">◎《通鉴》胡注：瑾，李氏之出，而退让，故修云然。◎惠栋曰：“性”与“姓”通，言似我家子姓也。</span>
国有道不废，国无道免于刑戮者也。”复以膺妹妻之。
<span class="c2">◎何焯曰：李膺之妹嫁姑之子，则中外连姻，自古不为非也。</span>
觐辟州宰，
<span class="c2">范《书·皓传》“宰”作“府”。</span>
未尝屈就。膺谓觐曰：“孟轲以为人无好恶是非之心，非人也。弟于人何太无皂白邪！”
<span class="c2">范《书·皓传》作“弟何期不与孟轲同邪”。</span>
觐尝以膺之言白皓，皓曰：“元礼，祖公在位，
<span class="c2">◎胡三省曰：李膺字元礼。膺祖修为太尉，父益为赵相。</span>
诸父并盛，
<span class="c2">《通鉴》“父”作“宗”。</span>
韩公之甥，故得然耳。国武子好招人过，
<span class="c2">◎宋本“招”作“昭”。◎刘攽曰：昭，当作“招”。◎《通鉴》胡注：○《国语》：齐国佐见单襄公，其语尽，单子曰：“立于淫乱之国，而好尽言，以招人过，怨之本也。”其后齐杀国武子。○苏林曰：招，昔翘，招举也。
<span class="c3">吴金华据王引之说，以“招”为“昭”之假借字。</span>
</span>
以为怨本，今岂其时！保身全家，汝道是也。”觐早亡，膺虽荷功名，位至卿佐，而卒陨身世祸。皓年六十九，终于家。
<span class="c2">◎范《书·皓传》：诸儒颂之曰：“林虑懿德，非礼不处。悦此诗书，弦琴乐古。五就州招，九应台辅。逡巡王命，卒岁容与。”</span>
皓二子迪、敷，并以党锢不仕。繇则迪之孙。
<span class="c2">◎赵一清曰：○《后汉书·钟皓传》：繇为皓孙。○注引《海内先贤传》：繇，郡主簿迪之子。◎钱大昭曰：裴注以繇为迪孙，疑误。◎潘眉曰：孙，当为“子”，迪为皓子，繇为迪子，此作“迪之孙”，误。◎弼按：○《法书要录》引张怀瓘《书断》云：魏钟繇祖皓，至德高世；父迪，党锢不仕。○《通鉴》云：繇，皓之曾孙。○见献帝初平三年。</span>
</span>
尝与族父瑜俱至洛阳，道遇相者，曰：“此童有贵相，然当厄于水，努力慎之！”行未十里，度桥，马惊，堕水几死。瑜以相者言中，益贵繇，而供给资费，使得专学。
<span class="c1">◎《世说·言语篇》注引《魏志》曰：繇家贫好学，为《周易》、《老子》训。◎弼按：○《钟会传》注引《张夫人传》云：会年十四，诵成侯易说。○当即元常《周易训》也。◎侯康曰：今《魏志》无此文，当是“《魏书》”或“《魏略》”之讹。</span>
举孝廉，
<span class="c1">◎谢承《汉书》曰：
<span class="c2">◎谢《书》，见《武纪》初平元年。◎周寿昌曰：“谢承”下应补一“后”字。</span>
南阳阴脩为颍川太守，以旌贤擢俊为务，举五官掾张仲方正，察功曹钟繇、主簿荀彧、主记掾张礼、贼曹掾杜祐、孝廉荀攸、计吏郭图为吏，以光国朝。
<span class="c2">◎五官掾、功曹、主簿、主计掾、贼曹掾、计吏，皆郡国掾属。◎姚范曰：太守郡治亦称国朝。</span>
</span>
除尚书郎、阳陵令，
<span class="c1">◎《郡国志》：京兆尹阳陵。◎《方舆纪要》：阳陵县，曹魏时废。◎《一统志》：故城，今陕西西安府咸阳县东四十里。</span>
以疾去。辟三府，为廷尉正、
<span class="c1">廷尉正，见《司马芝传》。</span>
黄门侍郎。是时，汉帝在西京，李傕、郭汜等乱长安中，与关东断绝。太祖领兖州牧，始遣使上书。
<span class="c1">◎《世语》曰：太祖遣使从事王必致命天子。
<span class="c2">王必，事见《武纪》建安二十三年。</span>
</span>
傕、汜等以为“关东欲自立天子，今曹操虽有使命，非其至实”，议留太祖使，拒绝其意。繇说傕、汜等曰：“方今英雄并起，各矫命专制，唯曹兖州乃心王室，而逆其忠款，非所以副将来之望也。”傕、汜等用繇言，厚加答报，由是太祖使命遂得通。
<span class="c1">◎胡三省曰：钟繇在长安，操不能使也，而为操道地，盖闻其雄略，先为效用以自结也。</span>
太祖既数听荀彧之称繇，又闻其说傕、汜，益虚心。后傕胁天子，繇与尚书郎韩斌同策谋。天子得出长安，繇有力焉。拜御史中丞，迁侍中、尚书仆射，并录前功，封东武亭侯。
<span class="c1">◎袁宏《纪》：建安元年，封卫将军董承、辅国将军伏完、侍中种辑、尚书仆射钟繇、尚书郭浦、御史中丞董芬、彭城相刘艾、左冯翊韩斌、东莱太守杨众、〈议郎〉罗邵、伏德、赵蕤为列侯。</span>

2. <span id="卷十三·魏书十三·钟繇华歆王朗传第十三-钟繇-2"></span>
时关中诸将马腾、韩遂等各拥强兵相与争。太祖方有事山东，以关右为忧。乃表繇以侍中守司隶校尉，持节督关中诸军，委之以后事，特使不拘科制。繇至长安，移书腾、遂等，为陈祸福，腾、遂各遣子入侍。太祖在官渡，与袁绍相持，繇送马一千余匹给军。
<span class="c1">宋本、元本“一”作“二”，《武纪》建安五年裴注引《繇传》亦云“送马二千余匹以给军”。</span>
太祖与繇书曰：“得所送马，甚应其急。关右平定，朝廷无西顾之忧，足下之勋也。昔萧何镇守关中，足食成军，亦適当尔。”其后匈奴单于作乱平阳，
<span class="c1">◎平阳，见《武纪》卷首。平阳郡，见《齐王纪》正始八年。◎胡三省曰：平阳县属河东郡。时南单于呼厨泉居之。◎《一统志》：魏平阳郡治。◎应劭曰：在平水之阳。◎谢鍾英曰：平阳故城，当在今平阳府西汾水西四五里。</span>
繇帅诸军围之，未拔；而袁尚所置河东太守郭援到河东，众甚盛。诸将议欲释之去，繇曰：“袁氏方强，援之来，关中阴与之通，所以未悉叛者，顾吾威名故耳。若弃而去，示之以弱，所在之民，谁非寇雠？纵吾欲归，其得至乎！此为未战先自败也。
<span class="c1">◎胡三省曰：言若退师避援，则关中诸将必叛，虽欲归司隶治所，亦不得而至也。</span>
且援刚愎好胜，必易吾军，
<span class="c1">◎胡三省曰：易，轻也。</span>
若渡汾为营，
<span class="c1">◎《水经注》：汾水南过平阳县东。</span>
及其未济击之，可大克也。”张既说马腾会击援，腾遣子超将精兵逆之。援至，果轻渡汾，众止之，不从。济水未半，
<span class="c1">“半”下疑有脱字。冯本“半”作“平”，误。</span>
击，大破之，
<span class="c1">《通鉴》作“济水未半，繇击，大破之”。</span>
<span class="c1">◎司马彪《战略》曰：袁尚遣高幹、郭援将兵数万人，与匈奴单于寇河东，遣使与马腾、韩遂等连和，腾等阴许之。傅幹说腾曰：
<span class="c2">幹，事见《武纪》建安十九年注引《九州春秋》。</span>
“古人有言‘顺道者昌，逆德者亡。’
<span class="c2">◎胡三省曰：新城三老董公之言。</span>
曹公奉天子诛暴乱，法明国治，上下用命，有义必赏，无义必罚，可谓顺道矣。袁氏背王命，驱胡虏以陵中国，宽而多忌，仁而无断，兵虽强，实失天下心，可谓逆德矣。今将军既事有道，不尽其力，阴怀两端，
<span class="c2">◎胡三省曰：谓既附曹公，又与袁氏通也。</span>
欲以坐观成败，吾恐成败既定，奉辞责罪，将军先为诛首矣。”於是腾惧。幹曰：“智者转祸为福。今曹公与袁氏相持，而高幹、郭援独制河东，曹公虽有万全之计，不能禁河东之不危也。将军诚能引兵讨援，内外击之，
<span class="c2">◎胡三省曰：谓河东之兵击之于内，而马腾之兵击之于外也。</span>
其势必举。是将军一举，断袁氏之臂，解一方之急，曹公必重德将军。将军功名，竹帛不能尽载也。唯将军审所择！”腾曰：“敬从教。”于是遣子超将精兵万余人，并将遂等兵，与繇会击援等，大破之。</span>
斩援，降单于。语在《既传》。其后河东卫固作乱，与张晟、张琰及高幹等并为寇，繇又率诸将讨破之。
<span class="c1">亦见《张既传》。</span>
<span class="c1">◎《魏略》曰：诏征河东太守王邑。
<span class="c2">◎赵一清曰：○《后汉书·董卓传》：帝御牛车，因都安邑，河东太守王邑奉献绵帛，悉赋公卿以下。封邑为列侯。○注云：邑字文都，北地泾阳人，镇北将军。见《同岁名》。◎惠栋曰：注“北地泾阳人”，两汉志北地有泾阳县。〖◎弼按：两汉志北地郡有泥阳而无泾阳，惠氏误。〗《刘宽碑阴》门生名有“离石长北地泥阳王邑文都”，则邑当为泥阳人，传写误耳。案《献帝起居注》，邑封安阳亭侯。◎又曰：○顾野王《舆地志》：汉末北地但有富平、泥阳二县，魏、晋亦然。</span>
邑以天下未定，心不愿征，而吏民亦恋邑，郡掾卫固及中郎将范先等各诣繇求乞邑。而诏已拜杜畿为太守，畿已入界。繇不听先等，促邑交符。
<span class="c2">◎胡三省曰：交郡符也。</span>
邑佩印绶，径从河北诣许自归。
<span class="c2">◎《郡国志》：司隶河东郡河北。◎《一统志》：故城，今山西解州芮城县东北里许。◎卫固、范先等拒杜畿，事详见《杜畿传》。</span>
繇时治在洛阳，自以威禁失督司之法，乃上书自劾曰：“臣前上言故镇北将军领河东太守安阳亭侯王邑巧辟治官，犯突科条，事当推劾，检实奸诈。被诏书当如所纠。以其归罪，故加宽赦。又臣上言吏民大小，各怀顾望，谓邑当还，拒太守杜畿，今皆反悔，共迎畿之官。谨案文书，臣以空虚，被蒙拔擢，入充近侍，兼典机衡，忝膺重任，总统偏方。既无德政以惠民物，又无威刑以检不恪，至使邑违犯诏书，郡掾卫固诳迫吏民，讼诉之言，交驿道路，渐失其礼，不虔王命。今虽反悔，丑声流闻，咎皆由繇威刑不摄。臣又疾病，前后历年，气力日微，尸素重禄，旷废职任，罪明法正。谨按侍中守司隶校尉东武亭侯钟繇，幸得蒙恩，以斗筲之才，仍见拔擢，显从近密，衔命督使。
<span class="c2">◎监本、官本“使”作“师”，各本作“使”。◎弼按：本传有“持节督关中诸军”之语，以作“师”为是。</span>
明知诏书深疾长吏政教宽弱，检下无刑，久病淹滞，众职荒顿，法令失张。邑虽违科，当必绳正法，既举文书，操弹失理，至乃使邑远诣阙廷。隳忝使命，
<span class="c2">◎官本《考证》曰：监本“阙庭”作“关庭”。此指王邑佩印绶径从河北诣许自归而言，作“关廷”误，今依别本改正。◎弼按：冯、吴、毛各本“忝”误作“恭”。</span>
挫伤爪牙。而固诳迫吏民，拒畿连月，今虽反悔，犯顺失正，海内凶赫，罪一由繇威刑闇弱。又繇久病，不任所职，非繇大臣当所宜为。
<span class="c2">吴金华以“当所宜为”为“所当宜为”之倒置，说详彼。</span>
繇轻慢宪度，不畏诏令，不与国同心，为臣不忠，无所畏忌，大为不敬。又不承用诏书，奉诏不谨。又聪明蔽塞，为下所欺，弱不胜任。数罪谨以劾，臣请法车征诣廷尉治繇罪，大鸿胪削爵土。臣久婴笃疾，涉夏盛剧，命县呼吸，不任部官。辄以文书付功曹从事马適议。免冠徒跣，伏须罪诛。”
<span class="c2">◎何焯曰：此当日自劾之体。</span>
诏不听。
<span class="c2">◎洪迈《容斋续笔》卷六云：近世士大夫自劾者，不过云“乞将臣重行窜黜，阖门待罪”而已。如繇此章，盖与为他人所纠异也。岂非身为司隶，职在刺举，故如是乎？</span>
</span>
自天子西迁，洛阳人民单尽，繇徙关中民，又招纳亡叛以充之，数年间民户稍实。太祖征关中，得以为资，
<span class="c1">◎赵一清曰：关中之役由繇激成之，见《卫觊传》注，而此传讳之。</span>
表繇为前军师。

3. <span id="卷十三·魏书十三·钟繇华歆王朗传第十三-钟繇-3"></span>
魏国初建，为大理，
<span class="c1">建安十八年，魏国始置大理。黄初元年，改为廷尉。繇初官大理，后官廷尉，实一官也。繇官大理，治毛玠之狱，即在此时。</span>
迁相国。文帝在东宫，赐繇五熟釜，为之铭曰：“于赫有魏，作汉藩辅。厥相惟钟，寔幹心膂。靖恭夙夜，匪遑安处。百寮师师，楷兹度矩。”
<span class="c1">◎《魏略》曰：繇为相国，以五熟釜鼎範
<span class="c2">◎範，通作“范”。◎《礼记·礼运》：范金合土。◎郑注云：铸作器用也。</span>
因太子铸之，釜成，太子与繇书曰：“昔有黄三鼎，
<span class="c2">◎《瑞应图》曰：黄帝造三鼎，以象太乙。◎曹植《三鼎赞》云：鼎质文精，古之砷器。黄帝是铸，以象太（上）〈乙〉。能轻能重，知凶知吉。世衰则隐，世和则出。</span>
周之九宝，咸以一体使调一味，岂若斯釜五味时芳？盖鼎之烹饪，以飨上帝，以养圣贤，昭德祈福，莫斯之美。故非大人，莫之能造；故非斯器，莫宜盛德。今之嘉釜，有逾兹美。夫周之尸臣，宋之考父，卫之孔悝，晋之魏颗，彼四臣者，并以功德勒名钟鼎。今执事寅亮大魏，以隆圣化。堂堂之德，于斯为盛。诚太常之所宜铭，彝器之所宜勒。故作斯铭，勒之釜口，庶可赞扬洪美，垂之不朽。”◎臣松之按：○《汉书·郊祀志》：孝宣时，美阳得鼎，
<span class="c2">◎师古注：美阳，扶风之县也。</span>
京兆尹张敞上议曰：“按鼎有刻书曰：‘王命尸臣：官此栒邑。〖尸，主事之臣。栒，音荀，豳地也。
<span class="c2">宋本无“也”字。宋本此十字与注文相连，误。</span>
〗赐尔鸾旂，黼黻雕戈。
<span class="c2">◎师古注：交龙为旂。鸾，谓有鸾之车也。黼黻，冕服也。琱戈，刻镂之戈也。“琱”与“凋”同。</span>
尸臣拜手稽首曰：
<span class="c2">◎师古注：拜手，首至于手也。</span>
‘敢对扬天子丕显休命！’此殆周之所以褒赐大臣子孙，
<span class="c2">《汉书》此句无“子孙”二字，是。</span>
大臣子孙刻铭其先功，藏之于宫庙也。”○考父铭见《左氏传》，孔悝铭在《礼记》，事显，故不载。○《国语》曰：昔克潞之役，秦来图败晋功，魏颗以其身追秦师于辅氏，
<span class="c2">吴金华以 “追”为“退”之形讹，说详彼。</span>
亲止杜回；其勒铭于景钟，至于今不遗类，其子孙不可不兴也。○太子所称四铭者也。◎《魏略》曰：后太祖征汉中，太子在孟津，闻繇有玉玦，欲得之而难公言。
<span class="c2">◎宋本无“言”字。◎赵一清曰：何校增“言”字。◎弼按：何校本未增“言”字，乃改下句“密”字为“索”字，属上读，《文选》李善注亦云“欲得之，而难公索”。</span>
密使临菑侯转因人说之，繇即送之。太子与繇书曰：“夫玉以比德君子，见美诗人。
<span class="c2">◎《文选》作“丕白：‘良玉比德君子，珪璋见美诗人’”。◎李善注：○《礼记》：孔子曰： “君子比德于玉。”○《毛诗》曰：颙颙卬卬，如珪如璋。</span>
晋之垂棘，鲁之玙璠，宋之结绿，
<span class="c2">毛本“绿”作“禄”，误。</span>
楚之和璞，
<span class="c2">◎李善注：○《左传》：季平子卒，阳虎将以玙璠敛。○《战国策》：应侯谓秦王曰：“宋有结绿，楚有和璞，此二者天下之名器也。”</span>
价越万金，贵重都城，有称畴昔，流声将来。是以垂棘出晋，虞、虢双禽；
<span class="c2">◎《左传》：晋荀息请以屈产之乘、垂棘之璧假道于虞，以伐虢，虞公许之。晋灭虢，遂袭虞灭之。</span>
和璧入秦，相如抗节。
<span class="c2">◎《史记·蔺相如传》：赵惠文王时得楚和氏璧。秦昭王愿以十五城易璧。蔺相如奉璧入秦，秦王坐章台见相如，相如视秦王无意偿赵城，使从者怀壁归赵。</span>
窃见《玉书》，称美玉白若截肪，黑譬纯漆，赤拟鸡冠，黄侔蒸栗。
<span class="c2">◎《文选》“栗”作“粟”。◎何焯曰： “栗”与“漆”协韵，非“粟”也。◎李善注：○王逸《正部论》曰：或问玉符曰：“赤如鸡冠，黄如蒸栗，白如猪肪，黑如纯膝，玉之符也。”○《通俗文》曰：脂在腰曰肪，音方。◎梁章钜曰：○《山海经》郭注引此作“王子灵《符应》”，《艺文类聚·八十三》引作“《正部论》”。○《文选考异》云：《隋志》梁有王逸《正部论》八卷，亡。何焯、陈景云改作“《玉部论》”，均误。◎近人邵瑞彭《梧丘杂札》云：李善以魏文所引“《玉书》”即是《正部》，此实误证。寻《考工记》郑注引《相玉书》云：“珽玉，六寸，明白炤。”又王逸注《离骚》引《相玉书》云：“珵，大六寸，其耀自照。”此二条乃属一事，郑、王二家所据之本不同，故字形微异耳。叔师既援《相玉书》之文以注《骚》，
<span class="c3">叔师，王逸之字。</span>
又援其文以入自撰之《正部论》，可见“《玉书》”者，即《相玉书》之简名，魏文所引，当出自原书，未必由《正部》转引，但此书《隋志》未载，想为阮孝绪所不及见，
<span class="c3">谓《相玉书》不为阮孝绪《七录》所辑。</span>
李善更未由寓目，非郑、王二家征引及之，则《玉书》之名永与《正部》淆乱矣。又《诗释文》云：“玖，音久。《书》云：‘玉黑色。’”此亦出《相玉书》，然疑从他书转引，否则元朗及见之书，
<span class="c3">元朗，陆德明字。</span>
李次孙安有忽略者邪？”
<span class="c3">次孙，李善之字。</span>
</span>
侧闻斯语，未睹厥状。虽德非君子，义无诗人，高山景行，私所慕仰。然四宝邈焉以远，秦、汉未闻有良匹。
<span class="c2">《文选》作“秦、汉未闻有良比也”。</span>
是以求之旷年，
<span class="c2">《文选》无 “是以”二字。</span>
未遇厥真，私愿不果，饥渴未副。近见南阳宗惠叔
<span class="c2">◎钱大昭曰：疑是宗承，见《荀攸传》注。◎沈家本曰：宗承字世林，事详《世说·三》注引《楚国先贤传》，恐惠叔别是一人。</span>
称君侯昔有美玦，闻之惊喜，笑与抃俱。
<span class="c2">◎《说文》：抃，拊手也。◎《文选》“俱”作“会”。</span>
当自白书，恐传言未审，是以令舍弟子建因荀仲茂
<span class="c2">◎李善注：○《荀氏家传》曰：荀宏字仲茂，为太子文学。◎何焯曰：《魏志·荀彧传》注“宏”作“闳”。</span>
转言鄙旨。
<span class="c2">《文选》作“时从容喻鄙旨”。</span>
乃不忽遗，厚见周称，
<span class="c2">◎李善注：周称，谓繇书也。</span>
邺骑既到，
<span class="c2">◎李善注：繇在邺城，太子在孟津也。</span>
宝玦初至，捧跪发匣，
<span class="c2">《文选》作“捧匣跪发”，下有“五内震骇，绳穷匣开”二语。</span>
烂然满目。猥以矇鄙之姿，得观希世之宝，
<span class="c2">《文选》“矇”作“蒙”，“观”作“睹”。</span>
不烦一介之使，不损连城之价，既有秦昭章台之观，而无蔺生诡夺之诳。嘉贶益腆，敢不钦承！”
<span class="c2">《文选》下有“谨奉赋一篇，以赞扬丽质，丕白”三语。按，此可见丕之贪。</span>
繇报书曰：“昔忝近任，并得赐玦。尚方耆老，颇识旧物。名其符采，必得处所。以为执事有珍此者，是以鄙之，用未奉贡。幸而纡意，实以悦怿。在昔和（氐）〈氏〉，殷勤忠笃，而繇待命，是怀愧耻。”</span>
数年，坐西曹掾魏讽谋反，策罢就第。
<span class="c1">◎魏讽，事详见《武纪》建安二十四年及注引《世语》。◎又按：《绛帖》载繇《贺捷表》亦在是年，表云：“臣繇言：戎路兼行，履险冒寒。臣以无任，不获扈从，企仰悬情，无有宁舍。即日长史逮充宣大令，命知征南将军运田单之奇，厉愤怒之众，与徐晃同势，并力扑讨。表里俱进，应期克捷，馘灭凶逆。贼帅关羽，已被矢刃。傅方反覆，胡修背恩，天道祸淫，不终厥命。奉闻嘉憙，喜不自胜。望路载笑，踊跃逸豫。臣不胜欣庆，谨拜表因便宜上闻。臣繇诚惶诚恐，顿首顿首，死罪死罪。建安二十四年闰月九日，南蕃东武亭侯臣繇上。”</span>
<span class="c1">◎《魏略》曰：孙权称臣，斩送关羽。太子书报繇，繇答书曰：“臣同郡故司空荀爽言：‘人当道情，
<span class="c2">◎钱仪吉曰：疑作言“人道常情”。</span>
爱我者一何可爱！憎我者一何可憎！’顾念孙权，了更娬媚。”太子又书曰：“得报，知喜南方。至于荀公之清谈，孙权之娬媚，执书嗢噱，不能离手。若权复黠，当折以汝南许劭月旦之评。
<span class="c2">宋本“劭”作“邵”。</span>
权优游二国，俯仰荀、许，亦已足矣。”
<span class="c2">《淳化阁帖》载繇《请许吴主委质表》，辞繁不录。</span>
</span>
文帝即王位，复为大理。
<span class="c1">繇为大理，列名劝进，见《上尊号奏》。</span>
及践阼，改为廷尉，进封崇高乡侯。迁太尉，
<span class="c1">◎《文纪》：黄初四年，以廷尉钟繇为太尉。</span>
转封平阳乡侯。时司徒华歆、司空王朗，并先世名臣。文帝罢朝，谓左右曰：“此三公者，乃一代之伟人也，后世殆难继矣！”
<span class="c1">◎王鸣盛曰：虽云“一代伟人”，实则两朝达节。陈寿以此三人作合传，故引丕语以著其合之之意，而先书‘先世名臣’，则不待贬而其失节自见。然朗子肃作诸经传训解，忌郑康成名高而攻诋之，其名位既极隆赫，华歆之孙峤又秉史笔作《后汉书》，又于谱叙中增饰歆之美，谓文帝受禅而歆以形色忤时。夫歆既为魏相国，又何忤哉？发壁牵后，谁所为也？甚而孙资之玄孙盛亦作《魏氏春秋》、《晋阳秋》。鄙夫佞人，昌后乃尔！幸其书皆不传。◎刘咸炘曰：“先世名臣”，当时自是褒词，承祚亦就当时语书之。唐以前本不以贰臣为深耻也。王氏所云，以后人之见，窥古人耳。◎弼按：《宝晋斋帖》载繇《荐关内侯季直表》，表末署“黄初二年八月日，司徒东武亭侯臣钟繇表”。按《文纪》“延康元年二月，以华歆为相国。黄初元年十一月，改相国为司徒”，《明纪》“黄初七年，以司徒华歆为太尉”，是黄初时钟繇始终未为司徒，且文帝践阼后繇已进封崇高乡侯，则黄初二年必不书“东武亭侯”，此帖之为赝品，相沿已久矣。</span>
<span class="c1">◎陆氏《异林》曰：
<span class="c2">◎沈家本曰：是书隋、唐志不著录，裴所引鬼妇，亦《搜神》之属。陆氏不详何人。
<span class="c3">◎吴金华曰：下文云“叔父清河太守说如此。清河，陆云也”，“陆氏”当为陆机之子。《异林》之作者当于陆机二子蔚、夏中求之。</span>
</span>
繇尝数月不朝会，意性异常，或问其故，云：“常有好妇来，美丽非凡。”问者曰：“必是鬼物，可杀之。”妇人后往，不即前，止户外。繇问何以，曰：“公有相杀意。”繇曰：“无此。”乃勤勤呼之，乃入。繇意恨，
<span class="c2">吴金华疑《异林》本作“繇意悢悢”，说详彼。</span>
有不忍之心，然犹斫之伤髀。妇人即出，以新绵拭血竟路。
<span class="c2">新绵，吴金华有说。</span>
明日使人寻迹之，至一大冢，木中有好妇人，形体如生人，著白练衫，丹绣裲裆，伤左髀，以裲裆中绵拭血。叔父清河太守说如此。◎清河，陆云也。
<span class="c2">不经之谈，不宜入史。</span>
</span>
明帝即位，进封定陵侯，
<span class="c1">定陵，见前。</span>
增邑五百，并前千八百户，迁太傅。
<span class="c1">◎《明纪》：黄初七年十二月，以太尉钟繇为太傅。</span>
繇有膝疾，拜起不便。时华歆亦以高年疾病，朝见皆使载舆车，虎贲舁上殿
<span class="c1">◎舁，音余。◎《说文》：舁，共举也。</span>
就坐。是后三公有疾，遂以为故事。

4. <span id="卷十三·魏书十三·钟繇华歆王朗传第十三-钟繇-4"></span>
初，太祖下令，使平议死刑可宫割者。繇以为“古之肉刑，更历圣人，宜复施行，以代死刑。”议者以为非悦民之道，遂寝。及文帝临飨群臣，诏谓“太祖欲复肉刑，
<span class="c1">◎官本《考证》曰：北宋本“太祖”作“大理”。◎赵一清曰：○“太祖”二字，何氏校改“大理”。○一清按：义门所改非也，是时繇已为太傅，不当仍称大理。太祖之号，或史家追改之文。◎梁章钜说同。◎弼按：○《通鉴》：太和元年初，太祖、世祖皆议复肉刑，以军事未果。○胡注：太祖议复肉刑在建安十八年。其后文帝临飨群臣，诏谓“大理欲复肉刑”。○是宋本实作“大理”也。此乃追溯前事，故可称大理。若谓魏武议复肉刑，则作“太祖”亦可通。魏武议复肉刑，见《陈群传》。本传下文繇疏中“远追二祖遗意”，亦可证。</span>
此诚圣王之法。公卿当善共议。”议未定，会有军事，复寝。太和中，繇上疏曰：“大魏受命，继踪虞、夏。孝文革法，不合古道。
<span class="c1">◎《汉书·刑法志》：孝文即位，十三年下令曰：“今法有肉刑三而奸不止，其咎安在？夫刑至断支体，刻肌肤，终身不息，何其刑之痛而不德也！其除肉刑。”</span>
先帝圣德，固天所纵，坟典之业，一以贯之。是以继世，仍发明诏，思复古刑，为一代法。连有军事，遂未施行。陛下远追二祖遗意，惜斩趾可以禁恶，恨入死之无辜，使明习律令，
<span class="c1">毛本“使”作“乃”。</span>
与群臣共议。出本当右趾而入大辟者，复行此刑。《书》云：‘皇帝清问下民，
<span class="c1">毛本“清”作“亲”。</span>
鳏寡有辞于苗。’
<span class="c1">◎此《尚书·吕刑篇》之辞。◎《孔传》云：帝尧详问民患，皆有辞怨于苗民。</span>
此言尧当除蚩尤、有苗之刑，先审问于下民之有辞者也。
<span class="c1">◎《吕刑篇》：蚩尤惟始作乱，延及于平民。苗民弗用灵，制以刑。惟作五虐之刑曰法。◎《孔传》云：言蚩尤造始作乱，恶化相易，延及于平善之人。九黎之君号曰蚩尤。三苗之君习蚩尤之恶，不用善化民，而制以重刑，惟为五虐之刑，自谓得法。蚩尤，黄帝所灭；三苗，帝尧所诛。言异世而同恶。</span>
若今蔽狱之时，讯问三槐、九棘、
<span class="c1">◎《周礼·秋官》：朝士掌建邦外朝之法。左九棘，孤卿大夫位焉，群士在其后；右九棘，公、侯、伯、子、男位焉，群吏在其后；面三槐，三公位焉。◎九棘，又见《管宁传》。</span>
群吏、万民，使如孝景之令，
<span class="c1">◎《汉书·刑法志》：文帝外有轻刑之名，内实杀人。斩右止者又当死，斩左止者笞五百，当劓者笞三百，率多死。景帝元年下诏曰：“加笞与重罪无异，幸而不死，不可为人。其定律。”后又下诏定箠律，自是笞者得全。</span>
其当弃市，欲斩右趾者，许之；其黥、劓、左趾、宫刑者，自如孝文，易以髡、笞。能有奸者，率年二十至四五十，虽斩其足，犹任生育。今天下人少于孝文之世，下计所全，岁三千人。张苍除肉刑，所杀岁以万计。臣欲复肉刑，岁生三千人。子贡问：‘能济民，可谓仁乎？’子曰：‘何事于仁，必也圣乎，尧、舜其犹病诸！’又曰：‘仁远乎哉？我欲仁，斯仁至矣。’若诚行之，斯民永济。”书奏，诏曰：“太傅学优才高，留心政事，又于刑理深远。此大事，公卿群僚善共平议。”司徒王朗议，以为“繇欲轻减大辟之条，以增益刖刑之数，此即起偃为竖，化尸为人矣。然臣之愚，犹有未合微异之意。夫五刑之属，著在科律，科律自有减死一等之法，
<span class="c1">◎官本《考证》曰：宋本无下“科律”二字。◎潘眉曰：汉元帝初元五年，轻殊死刑三十四事。哀帝建平元年，轻殊死刑八十一事，其四十二事，手杀人者减死罪一等，著为常法。◎弼按：潘氏所引，见范《书·梁统传》注引《东观纪》。</span>
不死即为减。施行已久，不待远假斧凿于彼肉刑，然后有罪次也。前世仁者，不忍肉刑之惨酷，是以废而不用。不用已来，历年数百。今复行之，恐所减之文未彰于万民之目，而肉刑之问已宣于寇雠之耳，非所以来远人也。今可按繇所欲轻之死罪，使减死之髡、刖。嫌其轻者，可倍其居作之岁数。
<span class="c1">◎胡三省曰：魏制，髡刑居作五岁。</span>
内有以生易死不訾之恩，外无以刖易釱骇耳之声。”
<span class="c1">◎监本、官本“釱”作“ ”。◎胡三省曰：○訾，津私翻。釱，大计翻。在颈曰钳，在足曰釱。○臣瓒曰：汉文帝除肉刑，以完易髡，以笞代劓，以釱左右趾代刖。◎康发祥曰：○釱，音第。○《说文》：铁钳也。○《史记·平准书》：敢私铸铁器、煮盐者，釱左趾。○又《泰韵》音代，
<span class="c2">《泰韵》，谓《广允·泰韵》。</span>
义同。以刖易釱，谓以刖足之刑减为钳趾也。</span>
议者百余人，与朗同者多。帝以吴、蜀未平，且寝。
<span class="c1">◎侯康曰：○《博物志》云：肉刑，明王之制，荀卿每论之。至汉文帝感太仓公女之书而废之。班固著论宜复。迄汉末魏初，陈纪又论宜申古制，孔融云：“不可复。”魏武帝辅汉，欲申之，钟繇、王朗不同，遂寝。夏侯玄、李胜、曹羲、丁谧建私议，各有彼此，多云：“时未可复。”故遂寝焉。○按，曹羲《肉刑论》载《艺文类聚》，夏侯玄、李胜、丁谧诸论载《通典》。《类聚》又载魏傅幹《肉刑议》，疑亦是时预议者也。又按，魏议复肉刑凡三次，《钟繇传》所载甚明，此云“议者百余人，与朗同者多”，则最后一次明帝时事也，至夏侯玄、李胜、曹羲、丁谧诸议，据《晋志》，则当正始时，又不在此三次之内，盖是诸人私自著论，非相朝议也。《博物志》系之武帝时语，偶未晰耳。傅幹为傅燮子，在汉末已为扶风太守，则其议当在前。◎弼按：太和三年六月，钟繇议礼，见《明纪》太和三年注，又见《通典》卷七十二。</span>
<span class="c1">◎袁宏曰：
<span class="c2">◎此未著书名，当采自《宏集》。◎《隋书·经籍志》：晋东阳太守袁宏《集》十五卷，梁二十卷，录一卷。◎宏，事见《文纪》卷首。严可均《全晋文》采辑最富，竟失载此文。</span>
夫民心乐全而不能常全，盖利用之物县于外，而嗜欲之情动于内也。于是有进取贪竞之行，希求放肆之事。进取不已，不能充其嗜欲，则苟且侥倖之所生也；希求无厌，无以惬其欲，则奸伪忿怒之所兴也。
<span class="c2">毛本“兴”作“生”，宋本作“兴”。</span>
先王知其如此，而欲救其弊，或先德化以陶其心；其心不化，然后加以刑辟。《书》曰：“百姓不亲，五品不逊。汝作司徒而敬敷五教。
<span class="c2">◎《尚书·舜典》舜命契之辞。◎《孔传》曰：五品，谓五常。逊，顺也。敬敷五教，布五常之教也。</span>
蛮夷猾夏，寇贼奸宄。汝作士，五刑有服。”
<span class="c2">◎舜命皋陶之辞。◎《孔传》曰：猾，乱也。夏，华夏也。群行攻劫曰寇，杀人曰贼，在外曰奸，在内曰宄，言无教所致。士，理官也。五刑，墨、劓、剕、宫、大辟。服，从也。</span>
然则德、刑之设，参而用之者也。三代相因，其义详焉。《周礼》：“使墨者守门，
<span class="c2">◎见《周礼·秋官》。◎郑注：黥者无妨于禁御。</span>
劓者守关，
<span class="c2">◎师古曰：以其貌毁，故远之。</span>
宫者守内，
<span class="c2">◎郑注：以其人道绝也。</span>
刖者守囿。”
<span class="c2">◎郑注：断足，驱卫禽兽无急行。</span>
此肉刑之制可得而论者也。荀卿亦云：“杀人者死，伤人者刑，百王之所同，未有知其所由来者也。”夫杀人者死，而相杀者不已，是大辟可以惩未杀，不能使天下无杀也。伤人者刑，而害物者不息，是（鲸）〈黥〉、劓可以惧未刑，不能使天下无刑也。故将欲止之，莫若先以德化。夫罪过彰著，然后入于刑辟，是将杀人者不必死，欲伤人者不必刑。纵而弗化，则陷于刑辟。故刑之所制，在于不可移之地。礼教则不然，明其善恶，所以潜劝其情，消之于未杀也；示之耻辱，所以内愧其心，治之于未伤也。
<span class="c2">毛本“未”作“朱”，误。</span>
故过微而不至于著，罪薄而不及于刑。终入罪辟者，非教化之所得也，故虽残一物之生，刑一人之体，是除天下之害，夫何伤哉！率斯道也，风化可以渐淳，刑罚可以渐少，其理然也。苟不能化其心，而专任刑罚，民失义方，动罹刑网，求世休和，焉可得哉？周之成、康，岂按三千之文
<span class="c2">◎《尚书·吕刑篇》：五刑之属三千。</span>
而致刑错之美乎？盖德化渐渍，致斯有由也。汉初惩酷刑之弊，务宽厚之论，公卿大夫，相与耻言人过。文帝登朝，加以玄默。张武受赂，赐金以愧其心；吴王不朝，崇礼以训其失。是以吏民乐业，风流笃厚，断狱四百，几致刑措，
<span class="c2">◎《汉书·文帝纪》赞曰：吴王诈病不朝，赐以几杖。张武等受赂金钱，觉，更加赏赐，以愧其心。专务以德化民，是以海内殷富，兴于礼义，断狱数百，几至刑措。呜呼，仁哉！◎应劭曰：措，置也。民不犯法，无所刑也。◎师古曰：断狱数百，言普天之下死罪人不过数百。几，近也，音巨衣反。</span>
岂非德刑兼用已然之效哉？世之欲言刑罚之用，不先德教之益，失之远矣。今大辟之罪，与古同制。免死已下，不过五岁，既释钳锁，复得齿于人伦。是以民无耻恶，数为奸盗，故刑徒多而乱不治也。苟教之所去，罚当其罪，一离刀锯，
<span class="c2">◎《国语》：中刑用刀锯。</span>
没身不齿，邻里且犹耻之，而况于乡党乎？而况朝廷乎？如此，则夙沙、赵高之俦，
<span class="c2">◎章怀注：○《左传》：灵公废太子光立公子牙，使高厚傅牙，夙沙卫为少傅。崔抒逆光而立之，是为庄公。庄公以夙沙卫易已，卫奔高唐以叛。○《史记》：胡亥谓李斯曰：“高，故宫人也。”遂专信任之。后杀李斯，劫杀胡亥，卒亡秦也。</span>
无施其恶矣。古者察其言，观其行，而善恶彰焉。然则君子之去刑辟，固已远矣。过误不幸，则八议之所宥也。
<span class="c2">八议，见《公孙渊传》。</span>
若夫卞和、史迁之冤，
<span class="c2">◎章怀注：楚人和氏得璞玉于楚山之中，献之武王，武王使玉人相之，曰：“石也。”王以和为谩己，刖其左足。及文王即位，和又奉其璞，玉人又曰：“石也。”又刖其右足。文王薨，成王即位，和乃抱其璞而哭于楚山之下三日三夜，泣尽而继以血。王使玉人攻璞而得宝焉。李陵为匈奴败，马迁明陵当心立功以报汉，遂被下蚕室宫刑，后乃著《史记》。</span>
淫刑之所及也。苟失其道，或不免于大辟，而况肉刑哉！《汉书》：“斩右趾及杀人先自言告，吏坐受赇，守官物而即盗之，皆弃巿。”
<span class="c2">◎《汉书·刑法志》之辞。◎师古曰：杀人先自告，谓杀人而自首，得免罪者也。吏受赇枉法，谓曲公法而受赂者也。守县官财物而即盗之，即今律所谓主守自盗者也。</span>
此班固所谓当生而令死者也。
<span class="c2">◎《汉书·刑法志》云：除肉刑者，本欲以全民也。今去髡钳一等，转而入于大辟，以死罔民，失本惠矣。故死者岁以万数，刑重之所致也。◎师古曰：罔，谓罗网也。◎何焯校改“令”作“今”。</span>
今不忍刻截之惨，而安剿绝之悲，此最治体之所先，有国所宜改者也。
<span class="c2">◎陈仁锡曰：此真儒者之言。◎何焯曰：宏议浮泛。</span>
</span>

5. <span id="卷十三·魏书十三·钟繇华歆王朗传第十三-钟繇-5"></span>
太和四年，繇薨。
<span class="c1">◎《明纪》书“四月薨”。◎张怀瓘《书断》云：太和四年薨，八十矣。</span>
帝素服临吊，谥曰成侯。
<span class="c1">正始四年从祀太祖庙廷。</span>
<span class="c1">◎《魏书》曰：有司议谥，以为繇昔为廷尉，辨理刑狱，决嫌明疑，民无怨者，由于、张之在汉也。
<span class="c2">◎官本“由”作“犹”。◎《考证》云：犹，监本作“由”，“犹”、“由”古字通用，今从宋本作“犹”。◎《汉书·于定国传》：朝廷称之曰：“张释之为廷尉，天下无冤民；于定国为廷尉，民自以不冤。”</span>
诏曰： “太傅功高德茂，位为师保，论行赐谥，常先依此，兼叙廷尉于、张之德耳。”乃策谥曰“成侯”。
<span class="c2">◎梁章钜曰：按，《太祖纪》详叙师宜官梁鹄之工书，而元常书法妙绝古今，传中既不载，注亦无一字及之，何也？◎赵一清曰：○《寰宇记》卷一：故钟城在开封尉氏县西北三十五里。按《续述征记》云，钟城，魏太傅钟繇故里。城南三里有《钟繇碑》。○又卷七：钟繇台在许州长葛县西十里，魏东武亭侯钟繇学书台在繇故宅中，今台址尚存。又有钟繇冢。张怀瓘《书断》曰：繇少从刘胜入抱犊山学书三年，遂与魏太祖、邯郸淳、韦诞等议用笔，繇乃问蔡伯喈笔法于韦诞，诞惜不与，乃自捶胸呕血，太祖以五灵丹救之得活。及诞死，繇令人盗掘其墓，遂得，由是繇笔更妙。繇精思学书，卧画被，穿过表；如厕，终日忘归。每见万类，皆书象之。繇善三色书，最妙者八分。○又曰：繇师曹喜、蔡邕、刘德升，真书绝世，刚柔备焉。点画之间，多有异趣，可谓幽深无际，古雅有余，秦、汉以来一人而已。若其行书，则羲、献之亚，草书则卫、索之下，八分则有《魏受禅碑》，称此为最也。元常书有十二种，意外巧妙，绝伦多奇。◎侯康曰：○《晋书·卫恒传》：魏初有钟、胡二家为行书法，俱学之于刘德升，而钟氏小异，然亦各有巧。今大行于世云，作《隶势》。○据此文，似《隶书势》为钟氏所作，而语文不甚明。《初学记》卷二十一凡三引钟氏《隶书势》，其文同《卫恒传》，则出钟氏无疑，乃《蔡中郎集》又以为蔡作。◎姚振宗曰：《初学记》所引三条，皆在蔡邕《隶书势》中，见张怀瓘《书断》引，实为蔡作。《初学记》偶误会卫恒《四体书势》之文，遂以为钟氏，钟氏实未尝作《隶书势》也。◎弼按：○严可均辑蔡邕文，录《隶势篇》注云：此篇当是卫恒作，本集有之，姑不删。○弼意此文全摹《篆势篇》，若邕自作，必不形似如此，侯、严二说较是，其他论元常书者极多，不备录。</span>
</span>
子毓嗣。初，文帝分毓户邑，封繇弟演及子劭、孙豫列侯。
<span class="c1">◎弼按：“初”字乃追述之辞，应在“文帝”二字上，金陵局本“初”字在“文帝”下，误。毛本“弟”作“帝”，误。◎又按：毓嗣侯当在繇死之后，繇死在明帝太和四年，似无文帝预分毓户邑之事，疑“毓”、“繇”二字上下文互倒，或为“初，文帝分繇户邑，封毓弟演”云云，庶或近之。繇死年八十，及见孙、曾，亦为常事。又或为“初，文帝分繇户邑，封繇弟演”云云，如《华歆传》封歆弟例，亦可通。若分毓户邑，似非其时也。《钟会传》会为繇小子，黄初六年生，繇已七十五矣，出室人孙氏，更纳正嫡贾氏，见《会传》裴注。</span>

6. <span id="卷十三·魏书十三·钟繇华歆王朗传第十三-钟繇-6"></span>
毓字稚叔。年十四为散骑侍郎，
<span class="c1">◎《世说》：钟毓、钟会少有令誉，年十三，魏文帝闻之，语其父钟繇曰：“可令二子来。”于是敕见，毓面有汗，帝曰：“卿面何以汗？”毓对曰： “悚悚惶惶，汗出如浆。”复问会：“卿何以不汗？”对曰：“战战慄慄，汗不敢出。”◎又曰：钟毓兄弟小时，值父昼寝，因共偷服药酒。其父时觉，且托寐以观之。毓拜而后饮，会饮而不拜。既而问毓：“何以拜？”毓曰：“酒以成礼，不敢不拜。”又问会：“何以不拜？”会曰： “偷本非礼，所以不拜。”◎弼按：钟会生于黄初六年，见会自作其母《张夫人传》。怀抱婴孩，魏文安能召见？可证《世说》之诬。</span>
机捷谈笑，有父风。太和初，蜀相诸葛亮围祁山，明帝欲西征，
<span class="c1">◎何焯曰：“欲”下《御览》有“亲”字。◎陈浩曰：毓疏皆系止帝亲征之辞，疑监本脱落“亲”字。</span>
毓上疏曰：“夫策贵庙胜，功尚帷幄，不下殿堂之上，而决胜千里之外。车驾宜镇守中土，以为四方威势之援。今大军西征，虽有百倍之威，于关中之费，所损非一。且盛暑行师，诗人所重，实非至尊动轫之时也。”
<span class="c1">◎何焯云：《御览》作“顺动之时”。</span>
迁黄门侍郎。
<span class="c1">◎《世说·排调篇》云：钟毓为黄门郎，有机警。在景王坐燕饮，时陈群子玄伯、武周子元夏同在坐，共嘲毓。景王曰：“皋繇何如人？”对曰：“古之懿士。”顾谓玄伯、元夏曰：“君子周而不比，群而不党。”</span>
时大兴洛阳宫室，车驾便幸许昌，天下当朝正许昌。许昌偪狭，于城南以毡为殿，
<span class="c1">◎何焯曰：百年为戎，毡殿兆之。</span>
备设鱼龙曼延，
<span class="c1">◎宋本“曼”作“蔓”，各本皆同。◎范《书·安帝纪》：延平元年十二月，罢鱼龙曼延百戏。◎章怀注：○引《汉官典仪》曰：作九宾乐，舍利之兽从西方来，戏于廷，入前殿，激水化成比目鱼，嗽水作雾，化成黄龙，长八丈，出水邀戏于庭，炫烟日光。○曼延者，兽名也，张衡《西京赋》所云“巨兽百寻，是为曼延”，音以战反。◎沈钦韩曰：○《汉书·武纪》注：文颖曰：“巴渝戏，鱼龙蔓延之属也。”○亦作“蔓”。◎梁章钜曰：《文选·西京赋》“曼”不作“蔓”。◎弼按：太和之际频幸许昌，盖谓此也。盖离宫别馆，便于纵欲，帝王每假巡幸之名，以遂其私。史臣赞美，皆为谀词，读史者荟萃而观，自知其故矣。</span>
民罢劳役。毓谏，以为“水旱不时，帑藏空虚，凡此之类，可须丰年”，又上“宜复关内开荒地，使民肆力于农”，事遂施行。正始中，为散骑侍郎。
<span class="c1">◎卢明楷曰：前云毓年十四为散骑侍郎，太和中已迁黄门侍郎矣，此时安得又为散骑侍郎？《胡昭传》云“正始中，散骑常侍荀（繇）〈顗〉、钟毓”，“侍郎”其“常侍”之误欤？◎弼按：陈少章说同。</span>
大将军曹爽盛夏兴军伐蜀，蜀拒守，军不得进。爽方欲增兵，毓与书曰：“窃以为庙胜之策，不临矢石；王者之兵，有征无战。诚以干戚可以服有苗，
<span class="c1">◎《尚书·大禹谟》：舞干羽于两阶，七旬，有苗格。◎《孔传》云：干，楯。羽，翳也。皆舞者所执。三苗，（右）〈左〉洞庭，右彭蠡，在荒服之例。</span>
退舍足以纳原寇，
<span class="c1">◎《左传·僖公二十五年》：晋侯围原，退一含而原降。</span>
不必纵吴汉于江关，
<span class="c1">◎范《书·吴汉传》：汉率征南大将军岑彭等伐公孙述，及彭破荆门，长驱入江关。</span>
骋韩信于井陉也。
<span class="c1">◎《史记·淮阴侯传》：信建大将旗鼓，鼓行出井陉口。</span>
见可而进，知难而退，盖自古之政。惟公侯详之！”爽无功而还。后以失爽意，徙侍中，出为魏郡太守。
<span class="c1">◎陈少章曰：“徙”字误，当作“从”。侍中在常侍上，不应失爽意而反得美迁，当是解其近职，出典外郡，不书毓为侍中，史省文。◎弼按：毓为魏郡太守，与管辂共论《易》义，见管辂传。</span>
爽既诛，入为御史中丞、侍中、廷尉。听君父已没，臣子得为理谤，及士为侯，其妻不复配嫁，
<span class="c1">◎官本《考证》云：《御览》“配”作“改”。
<span class="c2">配嫁，吴金华有说。</span>
</span>
毓所创也。
<span class="c1">观此，可知当时改嫁之风极盛。毓虽创禁例，然士之不侯而妻改嫁者，尚不在此例。盖自魏武废弛礼教，东汉节义之风扫地尽矣。毓列名奏永宁宫，见《齐王纪》嘉平六年。</span>

7. <span id="卷十三·魏书十三·钟繇华歆王朗传第十三-钟繇-7"></span>
正元中，毌兵俭、文钦反，毓持节至扬、豫州班行赦令，告谕士民，还为尚书。诸葛诞反，大将军司马文王议自诣寿春讨诞。会吴大将孙壹率众降，或以为“吴新有衅，必不能复出军。东兵已多，可须后问。”毓以为“夫论事料敌，当以己度人。今诞举淮南之地以与吴国，孙壹所率，口不至千，兵不过三百。吴之所失，盖为无几。若寿春之围未解，而吴国之内转安，未可必其不出也。”大将军曰：“善。”遂将毓行。
<span class="c1">◎臣松之以为：诸葛诞举淮南以与吴，孙壹率三百人以归魏，谓吴有衅，本非有理之言。毓之此议，盖何足称耳！
<span class="c2">何焯校改“耳”作“尔”。</span>
</span>
淮南既平，为青州刺史，加后将军，
<span class="c1">◎《晋书·魏舒传》：舒累迁后将军钟毓长史，毓每与参佐射，舒常为画筹而已。后遇朋人不足，以舒满数。毓初不知其善射，舒容范闲雅，发无不中，举坐愕然，莫有敌者。毓谢而叹曰：“吾之不足以尽卿才，有如此射矣，岂一事哉！”</span>
迁都督徐州诸军事，假节，又转都督荆州。景元四年薨，追赠车骑将军，谥曰惠侯。
<span class="c1">◎《隋经籍志》：梁有车骑将军钟毓《集》五卷，录一卷，亡。◎毓奏诛李丰等，见《夏侯玄传》。</span>
子骏嗣。
<span class="c1">骏，《钟会传》作“峻”。</span>
毓弟会，自有传。

## 华歆

1. <span id="卷十三·魏书十三·钟繇华歆王朗传第十三-华歆-1"></span>
华歆字子鱼，
<span class="c1">◎朱邦衡曰：○“歆”与“鱼”义不相通，疑“吾”字之误。○《列子·黄帝篇》“姬鱼语女”注：姬，读居。鱼，读吾。○此“鱼”、“吾”音通之一证。</span>
平原高唐人也。
<span class="c1">◎《郡国志》：青州平原郡高唐。◎王先谦曰：平原郡，三国魏分置乐陵郡，并改隶冀州。◎《方舆纪要》：高唐故城，今山东济南府禹城县西四十里。</span>
高唐为齐名都，衣冠无不游行市里。歆为吏，休沐出府，则归家阖门。
<span class="c1">◎《世说》：华歆遇子弟甚整，虽闺室之内，严若朝典。</span>
议论持平，终不毁伤人。
<span class="c1">◎《魏略》曰：歆与北海邴原、管宁俱游学，三人相善，时人号三人为“一龙”，歆为“龙头”，原为“龙腹”，宁为“龙尾”。◎臣松之以为：邴根矩之徽猷懿望，不必有愧华公，管幼安含德高蹈，又恐弗当为尾。《魏略》此言，未可以定其先后也。</span>
同郡陶丘洪亦知名，
<span class="c1">陶丘洪，事见《荀攸传》注引《汉末名士录》，又见《吴志·刘繇传》。</span>
自以明见过歆。时王芬与豪杰谋废灵帝。语在《武纪》。
<span class="c1">《魏书》称芬有大名于天下。</span>
芬阴呼歆、洪共定计，洪欲行，歆止之曰：“夫废立大事，伊、霍之所难。芬性疏而不武，此必无成，而祸将及族。子其无往！”洪从歆言而止。后芬果败，洪乃服。举孝廉，除郎中，病，去官。灵帝崩，何进辅政，征河南郑泰、
<span class="c1">◎范《书·郑泰传》：泰字公业，河南开封人。何进辅政，征用名士，以公业为尚书侍郎。</span>
颍川荀攸及歆等。
<span class="c1">◎《荀攸传》：何进秉政，征海内名士攸等二十余人。攸到，拜黄门侍郎。</span>
歆到，为尚书郎。董卓迁天子长安，歆求出为下邽令，
<span class="c1">◎洪亮吉曰：○下邽，汉旧县，属京兆。《郡国志》无此县，《魏志》“华歆求出为下邽令”，疑建武中省，后又复立也。○《太平寰宇记》：下邽县，自汉迄晋不改。◎王先谦曰：○《郊祀志》：下邽有天神祠。○《续志》：后汉省。○“郑县”下。刘昭注引《黄图》云：下邽县并郑，桓帝西巡复之。○《魏志》“华歆求出为下邽令”，明《续志》脱漏。◎周寿昌说同。◎《一统志》：故城，在今陕西西安府渭南县东北。</span>
病不行，遂从蓝田至南阳。
<span class="c1">◎蓝田，两汉志属京兆，出美玉。◎王先谦曰：○南山出玉石，见《东方朔传》。蓝田璧，见《外戚传》。○《续志》刘注：有川方三十里，其水北流，出玉铜铁石。《方舆纪要》：故城，今陕西西安府蓝田县西十一里。○《一统志》作“三十里”。</span>
<span class="c1">◎华峤《谱叙》曰：
<span class="c2">◎沈家本曰：此盖《华氏谱》之叙也，或以为华峤《后汉书》之自叙，恐非。◎黄逢元曰：《世说·方正篇》、《德行篇》注引峤《谱序》。</span>
歆少以高行显名。避西京之乱，与同志郑泰等六七人，间步出武关。
<span class="c2">武关，见《武纪》初平元年。</span>
道遇一丈夫独行，愿得俱，皆哀欲许之。歆独曰：“不可。今已在危险之中，祸福患害，义犹一也。无故受人，不知其义。既以受之，若有进退，
<span class="c2">◎吴金华曰：事有不利，谓之“有进退”，亦当时俗语。</span>
可中弃乎！”众不忍，卒与俱行。此丈夫中道堕井，皆欲弃之。歆曰：“已与俱矣，弃之不义。”相率共还出之，而后别去。众乃大义之。
<span class="c2">◎《世说·德行篇》云：华歆、王朗俱乘船避难，有一人欲依附，歆辄难之。朗曰：“幸尚宽，何为不可？”后贼追至，王欲舍所携人。歆曰： “本所以疑，正为此耳。既已纳其自托，宁可以急相弃邪？”遂携拯如初。世以此定华、王之优劣。◎按，此与《谱叙》所载，当即一事，而传闻小异耳。◎《世说·德行篇》又云：王朗每以识度推华歆。歆（蜡）〈腊〉日尝集子侄燕饮，王亦学之。有人向张华说此事，张曰： “王之学华，皆是形骸之外，去之所以更远。”</span>
</span>
时袁术在穰，留歆。
<span class="c1">◎《郡国志》：荆州南阳郡穰。◎《一统志》：今河南南阳府邓州外城东南隅。</span>
歆说术使进军讨卓，术不能用。歆欲弃去，会天子使太傅马日磾安集关东，日磾辟歆为掾。东至徐州，诏即拜歆豫章太守，
<span class="c1">豫章，见《陈留王纪》咸熙元年。</span>
以为政清静不烦，吏民感而爱之。
<span class="c1">◎《魏略》曰：扬州刺史刘繇死，其众愿奉歆为主。歆以为因时擅命，非人臣之宜。众守之连月，卒谢遣之，不从。</span>
孙策略地江东，歆知策善用兵，乃幅巾奉迎。
<span class="c1">◎幅巾，见《武纪》建安二十五年注引《傅子》。◎范《书·郑玄传》：玄不受朝服，而以幅巾见。◎王鸣盛曰：○《韦彪传》：彪之族孙著入山采药，不就征。灵帝即位，中常侍曹节白帝就家拜著东海相，不得已，解巾之郡。○注：巾，幅巾也。既服冠冕，故解幅巾。○《冯衍传》：衍审知更始已没，乃幅巾降于河内。○注：不加冠帻，但以一幅巾饰首而已。○《鲍永传》：永知更始亡，上将军、列侯印绶，悉罢兵，但幅巾诣河内。○注：幅巾，谓不著冠，但幅巾束首也。○《周磐传》：公府三辟，皆不应。临终，戒其子敛用濯衣幅巾。○注：幅巾，不加冠也。○《符融传》：融幅巾奋褏，谈辞如云。○注：幅巾者，以一幅为之也。○《逸民·韩康传》：亭长见康柴车幅巾，以为田叟也。○又《法真传》：恬静不交人事，太守请见之，乃幅巾诣谒。○《三国·魏志·华歆传》：孙策略地江东，歆幅巾奉迎。○沈约《宋书·礼志》云：汉末王公名士多委王服，以幅巾为雅。○是也。</span>
策以其长者，待以上宾之礼。
<span class="c1">◎胡冲《吴历》曰：孙策击豫章，先遣虞翻说歆。歆答曰：“歆久在江表，常欲北归；孙会稽来，吾便去也。”翻还报策，策乃进军。歆葛巾迎策，
<span class="c2">◎《通鉴辑览》曰：华歆、王朗虽同一堕城亏节，然朗犹力尽而降，歆则葛巾迎谒。名士厚颜，孰甚于是！</span>
策谓歆曰：“府君年德名望，远近所归；策年幼稚，宜修子弟之礼。”便向歆拜。
<span class="c2">◎赵一清曰：此当饰词，观《吴志·虞翻传》注引《江表传》可知。◎弼按：《虞翻传》注引《吴历》语亦较此为详，《通鉴》采之。◎何焯曰：伯符之致敬子鱼，犹孔明之待文休，风气所趋，虽英贤亦因时以答舆望而已。</span>
◎华峤《谱叙》曰：孙策略有扬州，盛兵徇豫章，一郡大恐。官属请出郊迎，歆曰：
<span class="c2">宋本作“教曰”。</span>
 “无然。”策稍进，复白发兵，又不听。及策至，一府皆造阁，请出避之。乃笑曰：“今将自来，何遽避之？”有顷，门下白曰：“孙将军至。”请见，乃前与歆共坐，谈议良久，夜乃别去。义士闻之，皆长叹息而心自服也。
<span class="c2">◎《通鉴考异》曰：此说太不近人情，今不取。</span>
策遂亲执子弟之礼，礼为上宾。是时四方贤士大夫避地江南者甚众，皆出其下，人人望风。每策大会，坐上莫敢先发言，歆时起更衣，则论议讙哗。歆能剧饮，至石余不乱，众人微察，常以其整衣冠为异，江南号之曰“华独坐”。◎虞溥《江表传》曰：孙策在椒丘，
<span class="c2">◎胡三省曰：椒丘去豫章南昌县数十里。◎赵一清曰：○《寰宇记》卷一百六：椒丘城在洪州北，水路屈曲一百四十入里。雷次宗《豫章记》云：“建安四年，孙策起兵破刘繇于寻阳军，〖◎弼按：刘繇，当作“刘勋”。洪亮吉引《豫章记》亦作“勋”。〗欲谋取豫章，太守华歆所筑也。”一清案：《水经·赣水注》云：“椒丘城，孙策所筑。”《方舆纪要》：“椒丘城，今南昌府北一百四十里。”</span>
遣虞翻说歆。翻既去，歆请功曹刘壹入议。壹劝歆住城，遣檄迎军。歆曰： “吾虽刘刺史所置，上用，犹是剖符吏也。今从卿计，恐死有余责矣。”壹曰：“王景兴既汉朝所用，且尔时会稽人众盛强，犹见原恕，明府何虑？”于是夜逆作檄，明旦出城，遣吏赍迎。策便进军，与歆相见，待以上宾，接以朋友之礼。◎孙盛曰：夫大雅之处世也，必先审隐显之期，以定出处之分，否则括囊以保其身，泰则行义以达其道。歆既无夷、皓韬邈之风，又失王臣匪躬之操，故挠心于邪儒之说，交臂于陵肆之徒，位夺于一竖，节堕于当时。昔许、蔡失位，不得列于诸侯；州公寔来，鲁人以为贱耻。
<span class="c2">◎《春秋》：桓公五年冬，州公如曹。六年，春正月，寔来。◎《左传》：桓公五年冬，淳于公如曹，度其国危，遂不复。六年春，自曹来朝，书曰“寔来”。不复其国也。</span>
方之于歆，咎孰大焉！
<span class="c2">◎胡三省曰：○夷、皓，谓伯夷、四皓也。○《易》曰：王臣蹇蹇，匪躬之故。○言华歆不能高尚其志，又失蹇蹇匪躬之节。邪儒，谓虞翻。陵肆，谓孙策也。</span>
</span>
后策死。太祖在官渡，表天子征歆。孙权欲不遣，歆谓权曰：“将军奉王命，始交好曹公，分义未固，使仆得为将军效心，岂不有益乎？今空留仆，是为养无用之物，非将军之良计也。”权悦，乃遣歆。
<span class="c1">◎姜宸英曰：孙氏方网罗人物，而听子鱼之去，实以其为无用之物耳。◎李安溪曰：此时必不得已，在权所犹愈于从操，见几不明甚矣。</span>
宾客旧人送之者千余人，赠遗数百金。歆皆无所拒，密各题识，至临去，悉聚诸物，谓诸宾客曰：“本无拒诸君之心，而所受遂多。念单车远行，将以怀璧为罪，愿宾客为之计。”众乃各留所赠，而服其德。
<span class="c1">◎《御览》卷八百十九引《吴历》曰：孙策送华歆还洛，并送越布、香葛。时多盗贼，歆渡牛渚，悉封还诸物。◎弼按：孙策，应作“孙权”，歆还洛时孙策已死矣。◎姚范曰：○葛洪《自叙》云：华生治洁于昵客。○不知即指此事，抑别有其事也？若此，亦不得谓之邀名伪行也。</span>

2. <span id="卷十三·魏书十三·钟繇华歆王朗传第十三-华歆-2"></span>
歆至，拜议郎，参司空军事，入为尚书，转侍中，代荀彧为尚书令。太祖征孙权，表歆为军师。魏国既建，为御史大夫。文帝即王位，拜相国，
<span class="c1">歆为相国，列名劝进，见《上尊号奏》。</span>
封安乐乡侯。
<span class="c1">安乐，见《明纪》景初二年。</span>
及践阼，改为司徒。
<span class="c1">◎《魏书》曰：文帝受禅，歆登坛相仪，奉皇帝玺绶，
<span class="c2">◎官本《考证》云：玺绶，北宋本作“玺绂”。</span>
以成受命之礼。◎华峤《谱叙》曰：文帝受禅，朝臣三公已下并受爵位；歆以形色忤时，徙为司徒，而不进爵。
<span class="c2">文帝践阼，贾诩、钟繇、王朗、程昱、董昭皆进爵，歆实未进爵也。</span>
魏文帝久不怿，以问尚书令陈群曰：“我应天受禅，百辟群后，莫不人人悦喜，形于声色，而相国及公独有不怡者，何也？”群起离席长跪曰：“臣与相国曾臣汉朝，心虽悦喜，义形其色，亦惧陛下实应且憎。”
<span class="c2">◎吴金华曰：实应且憎，谓外表佯为赞同，内心实憎其非。</span>
帝大悦，遂重异之。
<span class="c2">◎何焯曰：此华峤之饰词。歆不耻为魏相国，又何忤哉？发壁牵后，谁所为也？◎姜宸英曰：登坛相仪之人，岂能严色忤时？且谱出华氏子孙，何足征信！◎又曰：华歆一时名士，晚节披猖，至牵伏后出壁，党恶与弒，知平时整暇与闺门整肃，皆枝叶耳。大本既丧，何论细行？◎唐庚曰：伏后之废，操使歆勒兵入宫收后，至破户发壁而入，此岂盛德之士所为哉？操虽奸雄，然使人各当其理，是时魏氏群臣如董昭、夏侯惇、贾诩、程昱、郭嘉之流，皆足辨此，何至使歆为之？歆果贤邪，操亦不敢以此使之矣。《邴原传》称“少与管宁俱以操尚称”，初不及歆，则陈寿之意亦可见矣。◎周寿昌曰：歆筮仕汉朝，官至太守，不为不达，乃始则弃地失官，继则谄事僭逆，名节扫地，本末俱无可言。徒以时际末流，人亡耻辱，遂以耆年高位，妄称国之儁老。承祚作传，叙其始末，俨成全德，而于其拾金及破壁搜伏后等事绝不叙述；即松之作注，亦多铺叙其美，惟于《魏武本纪》引《曹瞒传》“破壁搜伏后”一事，本传注则间引孙盛诸论，微有刺讥；盖歆之子孙，在晋世列显要，而歆孙峤尤领史职，见称当时。沿及刘宋，其裔尚为显宦，故陈氏避忌，不敢用直笔，即裴氏注亦仅隐约其词，非范史诸书，歆逼君杀后之恶，几无可见矣。南、董可易言哉！◎严衍曰：○曹操弒后事，《通鉴》原文云“以尚书令华歆为郗虑副，勒兵入宫收后。后藏壁中，歆坏户发壁牵后出”，果尔，是歆即操之成济也。然《歆传》何以不载此事？此事盖《通鉴》本之《后汉书》，《后汉书》本之《曹瞒传》，《曹瞒传》吴人所作，焉知非异域传闻之误邪？不然，汉之末造，国运虽替，清议犹严，故以陈寿之才名世人所重也，止以居丧使婢丸药，遂蒙讥谤，废滞者数年。又操之称王，杨训发表称颂功德。训，崔琰所荐，于时物论不但笑训浮伪，并咎琰失举。由是言之，直道未亡，有瑕必摘。使歆果有此事，则众实有口，谁能箝之？况殿廷之上，非私家曲室之比也，一举一动，既万目所共睹，亦万口所共传，岂公论独刻于陈寿、杨训，而私于华歆哉？岂逆天悖理之事，他国史臣犹闻之，二三百年后之范晔犹闻之，独同朝共事之人反不闻邪？陈登、陈群、傅玄辈，皆一时名贤也，岂以私好阿人者哉？乃登之称歆者，曰“渊清玉洁，有礼有法，吾敬华子鱼”，使果牵后，礼法何在？群之称歆者，曰“若华公者，可谓通而不泰，清而不介者矣”，使果牵后，清通何在？玄之称歆者，曰“华太尉积德居顺，事上以忠，济下以仁，晏婴、行父何以加诸”，使果牵后，忠仁何在？且不但此也。王朗与歆齐名，乃自以识度不如歆，每事学之。张华论之曰“王之学华，皆在形骸之外，去之所以更远”，若果牵后，识度何在？张华于书无所不读，岂独不见《曹瞒传》与？何不据此以罪歆，而乃贬王尊华若此？彼诚见《瞒传》为无稽之言，故不屑置之齿颊间耳。华峤《谱叙》云：西京之乱，歆与王朗乘舟避难，有一人欲附舟，歆颇难之，朗竟受焉。已而贼追急，此人趋避堕井，朗欲弃之而去，歆曰：“本所以疑，正为此耳。既已同行，弃之不义。”遂相与救出之而别。○又：文帝受禅，三公已下共受爵赏，时歆为相国，与尚书令陈群独感怆形于颜，而文帝觉之，深以为恨。○夫邂逅之人，且能舍命而拯之于井，母后之尊，乃忍犯义而牵之于壁？受禅之时，既能轻相国之尊而触新主之怒，未篡之先，岂难弃尚书之官，而顺逆臣之心？此皆事理所必不然者。且歆于时果为虑副，则帝在前殿引虑共坐时亦宜并引歆坐谈，何以一字不及歆邪？乃知收后时歆亦未尝为虑副也，故特去其姓名，而详为之辩。后之读史者勿泥范晔之笔，而疑予之言。夫予言诚不足信，乃若陈登、陈群、王朗、傅子、张华，五六巨公之言亦不足信邪？不信同时之人，而信隔世以后无所取栽之范晔，何人之好德不如其好谤之甚也，悲夫！◎弼按：严说诚辨，而以王鸣盛说深得承祚合传之意。〖王说见《钟繇传》。〗发壁牵后，《曹瞒传》外他无左证，诚为千古疑案。然歆自江东归来，勋庸未建，竟代文若坐跻三公，魏武父子岂无功而爵人者？相国统率群僚，受禅上言，〖见《文纪》注。〗殷勤劝进，此中契合，可耐寻思。当日情事，如在目前。千秋功罪。可判然矣。</span>
</span>
歆素清贫，禄赐以振施亲戚故人，家无担石之储。公卿尝并赐没入生口，唯歆出而嫁之。帝叹息。
<span class="c1">华歆小妻为骆统之母，见《吴志·骆统传》。</span>
<span class="c1">◎孙盛曰：盛闻庆赏威刑，必宗于主，权宜宥恕，出自人君。子路私馈，仲尼毁其食器；
<span class="c2">◎《韩非子》：子路为郈令，以其私秩粟为浆饭，要作沟者于五父之衢而餐之。孔子闻之，使子贡往覆其饭，击毁其器，曰： “鲁君有民，子奚为乃餐之？”</span>
田氏盗施，《春秋》著以为讥。
<span class="c2">◎《史记》：晏婴与叔向私语，曰：“齐政卒归田氏，田氏虽无大德，以公权有德于民，民爱之。”◎又见《左传·昭公三年》。</span>
斯褒贬之成言，已然之显义也。孥戮之家，国刑所肃，受赐之室，乾施所加，若在哀矜，理无偏宥。歆居股肱之任，同元首之重，则当公言皇朝，以彰天泽，而默受嘉赐，独为君子，既犯作福之嫌，又违必去之义，可谓匹夫之仁，蹈道则未也。
<span class="c2">◎何焯曰：孙论似高，而远于情。◎唐庚曰：孙盛以刻薄之资，承学于草窃乱贼之世，性习皆恶，故其论议类皆如此。夫“见牛未见羊”，孟子所谓仁术，何名为偏宥哉！使盛为廷尉于魏文之时，则歆当以私馈盗施诛矣。东晋之不用盛，不为过也。</span>
◎《魏书》曰：歆性周密，举动详慎。常以为人臣陈事，务以讽谏合道为贵，就有所言，不敢显露，故其事多不见载。◎华峤《谱叙》曰：歆淡于财欲，前后宠赐，诸公莫及，然终不殖产业。陈群常叹曰：“若华公，可谓通而不泰，清而不介者矣。”◎《傅子》曰：“敢问今之君子？”曰：“袁郎中积德行俭，
<span class="c2">袁涣也。</span>
华太尉积德居顺，其智可及也，其清不可及也。事上以忠，济下以仁，晏婴、行父
<span class="c2">齐晏婴字仲，谥曰平，待之举火者数百家，见《晏子》。鲁季孙行父，文子也，相三君而无私积，见《左传》。</span>
何以加诸？”</span>
下诏曰：“司徒，国之儁老，所与和阴阳理庶事也。今太官重膳，而司徒蔬食，甚无谓也。”特赐御衣，及为其妻子男女皆作衣服。
<span class="c1">◎《魏书》曰：又赐奴婢五十人。</span>
三府议：“举孝廉，本以德行，不复限以试经。”歆以为“丧乱以来，六籍堕废，当务存立，以崇王道。夫制法者，所以经盛衰。今听孝廉不以经试，恐学业遂从此而废。若有秀异，可特征用。患于无其人，何患不得哉？”帝从其言。

3. <span id="卷十三·魏书十三·钟繇华歆王朗传第十三-华歆-3"></span>
黄初中，诏公卿举独行君子，歆举管宁，帝以安车征之。
<span class="c1">◎孝廉试经，推荐管宁，此二事可称，不以人废也。黄初三年，奏讨孙权，见《吴志·孙权传》注引《魏略》载魏三公奏。◎严可均曰：此事在黄初三年，时三公乃华歆、贾诩、杨彪也。◎弼按：是时三公为华歆、贾诩、王朗，朗让位于彪，文帝乃为彪置吏卒，位次三公，见《朗传》，严说误。</span>
明帝即位，进封博平侯，
<span class="c1">◎《郡国志》：兖州东郡博平。◎三国魏改属平原郡，见《舆地广记》。《晋志》属冀州平原国。◎《一统志》：博平故城，今山东东昌府博平县西北三十里。◎弼按：歆封博平，盖封本郡县侯也。</span>
增邑五百户，并前千三百户，转拜太尉。
<span class="c1">《魏名臣奏》载太尉华歆《请叙郑小同表》，见《高贵乡公纪》注。</span>
<span class="c1">◎《列异传》曰：
<span class="c2">◎《隋书·经籍志·杂传类》：《列异传》三卷，魏文帝撰。◎又曰：魏文帝作《列异》，以序鬼物奇怪之事，相继而作者甚众。◎《旧唐志·杂传类》：《列异传》三卷，张华撰。◎《新唐志·小说类》：张华《列异传》一卷。◎侯康曰：裴注两引此书，《华歆传》引一条，记歆自知当为公；《蒋济传》引一条，记济亡儿为泰山录事。惟济于齐王时始徙领军将军，而书中已有济为领军之语，则非出自文帝。又《御览》卷七百七引一条景初时事，卷八百八十四引一条甘露时事，皆在文帝后，岂后人又有增益邪？又《史记·封禅书》《索隐》引一条记秦穆公获陈宝，《水经·渭水注》、《后汉书·光武纪》注引一条记秦文公时梓树化为牛，则所载不独时事也。◎姚振宗曰：意张华续文帝书而后人合之，《御览》所引文帝后事，当出张华。《初学记·果木部》引魏文帝《列异传》，言袁本初时事，则实出文帝。</span>
歆为诸生时，尝宿人门外。主人妇夜产。有顷，两吏诣门，便辟易卻，相谓曰：“公在此。”踌躇良久，一吏曰：“籍当定，奈何得住？”乃前向歆拜，相将入。出并行，共语曰：“当与几岁？”一人曰：“当三岁。”天明，歆去。后欲验其事，至三岁，故往问儿消息，果已死。歆乃自知当为公。
<span class="c2">◎赵一清曰：梁简文《大同哀辞》曰：华歆所闻之语，已定北陵之期。○但歆封博平，而云“北陵”，未详。◎弼按：此与钟繇贵相事相类，要皆傅会无稽之词。</span>
◎臣松之按：《晋阳秋》说魏舒少时寄宿事，亦如之。以为理无二人俱有此事，将由传者不同。今宁信《列异》。
<span class="c2">◎沈家本曰：魏文与华歆同时，所书自较孙盛可信。</span>
</span>
歆称病乞退，
<span class="c1">◎《艺文颓聚》卷四十六引《齐职仪》云：太尉华歆以疾，依田千秋故事，乘舆上殿。◎弼按：三公有疾，乘舆上殿，成为故事，已见《钟繇传》。</span>
让位于宁，帝不许。临当大会，乃遣散骑常侍缪袭
<span class="c1">◎钱大昭曰：袭，东海人，见《刘劭传》。</span>
奉诏喻指曰：“朕新莅庶事，一日万几，惧听断之不明。赖有德之臣，左右朕躬，而君屡以疾辞位。夫量主择君，不居其朝，委荣弃禄，不究其位，古人固有之矣，顾以为周公、伊尹则不然。洁身徇节，常人为之，不望之于君。君其力疾就会，以惠予一人。将立席机筵，命百官总己，以须君到，朕然后御坐。”又诏袭：“须歆必起，乃还。”歆不得已，乃起。

4. <span id="卷十三·魏书十三·钟繇华歆王朗传第十三-华歆-4"></span>
太和中，遣曹真从子午道伐蜀，
<span class="c1">子午道，见《张鲁传》。</span>
车驾东幸许昌。歆上疏曰： “兵乱以来，过踰二纪。大魏承天受命，陛下以圣德当成、康之隆，宜弘一代之治，绍三王之迹。虽有二贼负险延命，
<span class="c1">◎胡三省曰：魏以吴、蜀为二贼。</span>
苟圣化日跻，远人怀德，将襁负而至。夫兵不得已而用之，故戢而时动。臣诚愿陛下先留心于治道，以征伐为后事。且千里运粮，非用兵之利；越险深入，无独克之功。如闻今年征役，颇失农桑之业。为国者以民为基，民以衣食为本。使中国无饥寒之患，百姓无离土之心，则天下幸甚，二贼之衅，可坐而待也。臣备位宰相，
<span class="c1">毛本“位”作“为”，误。</span>
老病日笃，犬马之命将尽，恐不复奉望銮盖，不敢不竭臣子之怀，唯陛下裁察！”帝报曰：“君深虑国计，朕甚嘉之。贼凭恃山川，二祖劳于前世，
<span class="c1">◎胡三省曰：二祖，谓太祖武皇帝、世祖文皇帝也。</span>
犹不克平，朕岂敢自多，谓必灭之哉！诸将以为不一探取，无由自弊，是以观兵以窥其衅。若天时未至，周武还师，乃前事之鉴，朕敬不忘所戒。”时秋大雨，诏真引军还。太和五年，歆薨，
<span class="c1">十二月戊午薨，见《明纪》。</span>
谥曰敬侯。
<span class="c1">◎正始四年从祀太祖庙庭。◎《隋书·经籍志》：梁有司徒华歆《集》二卷，亡。◎《唐经籍志》：魏华歆《集》二十卷。◎《艺文志》：华歆《集》三十卷。◎姚振宗曰：两唐志卷数与《七录》悬殊，必有一误。</span>
<span class="c1">◎《魏书》曰：歆时年七十五。</span>
子表嗣。初，文帝分歆户邑，封歆弟缉列侯。表，咸熙中为尚书。
<span class="c1">◎本志《管辂传》云：清河太守华表召辂为文学掾。◎案：此传与《晋书·华表传》，俱不言表为清河太守事，当系史失载。</span>
<span class="c1">◎华峤《谱叙》曰：歆有三子。表字伟容，年二十余为散骑侍郎。时同僚诸郎共平尚书事，年少，并兼厉锋气，要君名誉。
<span class="c2">一本校改“君”作“召”。</span>
尚书事至，或有不便，故遗漏不视，及传书者去，即入深文论驳。惟表不然，事来有不便，辄与尚书共论尽其意，主者固执，不得已，然后共奏议。司空陈泰等以此称之。仕晋，历太子少傅、太常。称疾致仕，拜光禄大夫。性清淡，常虑天下退理。
<span class="c2">此句疑有脱误。</span>
司徒李胤、司隶王密等常称曰：“若此人者，不可得而贵，不可得而贱，不可得而疏。”
<span class="c2">◎潘眉曰：此句上脱“不可得而亲”五字。《晋书·华表传》以为“不可得贵贱而亲疏”也。◎陈景云曰：华表以咸熙中为尚书，则其官散骑侍郎当在文、明之世，是时陈群为司空，泰之父也，群以司空录尚书事，凡散骑奏议无不综典，故悉表之为人，而称之耳。虽诸书亦有缘泰之赠官而称司空者，然当表为散骑时，泰方名微位卑，朝士似不假其品藻为重也。“泰”当作“群”。“王密”当从《晋书·表传》作“王弘”。弘，弼之兄也，别见《钟会传》注。○聚珍本《三国志辨误》按语云：《魏志·陈群传》：“文帝践阼，迁尚书仆射，徙尚书令。明帝即位，为司空。”又《陈泰传》：“青龙中，除散骑侍郎。正始中，徙游击将军。嘉平初，为雍州刺史。后征为尚书右仆射。吴将孙峻出淮泗，以泰为镇东将军。峻退，还转左仆射。景元初，追赠司空。”是为 “泰”当作“群”之证。又案，《晋书·华表传》：“司徒李胤、司隶王弘并叹美表清淡退静，以为不可得贵贱而亲疏。”《钟会传》注：“王业子弘，字正宗，司隶校尉，弼之兄也。”并足证“密”当作“弘”。</span>
中子博，历三县内史，治有名迹。少子周，黄门侍郎、常山太守，博学有文思。中年遇疾，终于家。表有三子。
<span class="c2">◎监本“三”作“二”。◎《晋书·表传》云：有六子：廙、岑、峤、鉴、澹、简。</span>
长子廙，字长骏。◎《晋诸公赞》曰：廙有文翰，
<span class="c2">◎《晋书·华廙传》：廙弘敏有才义。妻父卢毓典选，难举姻亲，故廙年三十五不得调。晚为中书通事郎。泰始初，迁冗从仆射。少为武帝所礼，历黄门侍郎、散骑常侍、前军将军、侍中、南中郎将、都督河北诸军事。免官，栖迟家巷垂十载，教诲子孙，讲诵经典，集经书要事，名曰《善文》，行于世。◎互见本志《管辂传》注。</span>
历位尚书令、太子少傅，追赠光禄大夫开府。峤字叔骏，有才学，撰《后汉书》，世称为良史。
<span class="c2">峤，事见《董卓传》注。</span>
为秘书监、尚书。澹字玄骏，最知名，为河南尹。廙三子。昆字敬伦，
<span class="c2">《晋书》“昆”作“混”，误。</span>
清粹有检，为尚书。荟字敬叔。《世语》称荟贵正。
<span class="c2">一本校改“贵”作“贞”。</span>
恒字敬则，以通理称。昆，尚书；荟，河南尹；恒，左光禄大夫开府。澹子轶，字彦夏，有当世才志，为江州刺史。</span>

## 王朗

1. <span id="卷十三·魏书十三·钟繇华歆王朗传第十三-王朗-1"></span>
王朗
<span class="c1">朗初名严，见后注。</span>
字景兴，东海郡人也。
<span class="c1">◎官本《考证》曰：北宋本作“东海郯人”，《通志略》同。◎《世说·德行篇》注引《魏书》亦作“东海郯人”。◎《郡国志》：徐州东海郡郯。◎邹安鬯曰：郯县故城，在今山东沂州府郯城县西南三十里，沂、沭二水之间。◎弼按：郯为东海郡治，又为徐州刺史治。汉末，徐州刺史徙治下邳，郯为郡治如故。三国魏太和六年，改东海郡为国，仍治郯。正始五年，封曹髦为郯县高贵乡公，见《三少帝纪》。郯县，互见《武纪》初平四年“徐州牧”注。◎又按：本传裴注引《朗集》云“本县主簿张登，县长王隽”，可证朗为县人，非郡人。又《晋书·文明王皇后传》“东海郯人”，后为朗之孙女。</span>
以通经，拜郎中，除菑丘长。
<span class="c1">◎《郡国志》：徐州彭城国菑丘。◎《一统志》：故城，在今安徽凤阳府宿州东北六十里。</span>
师太尉杨赐，赐薨，弃官行服。举孝廉，辟公府，不应。徐州刺史陶谦察朗茂才。时汉帝在长安，关东兵起，朗为谦治中，与别驾赵昱等说谦曰：
<span class="c1">治中、别驾，均见《武纪》初平三年。赵昱，琅邪人，昱事详本志《陶谦传》裴注。</span>
“《春秋》之义，求诸侯莫如勤王。今天子越在西京，宜遣使奉承王命。”谦乃遣昱奉章至长安。天子嘉其意，拜谦安东将军。以昱为广陵太守，
<span class="c1">◎此与本志《陶谦传》及裴注不合。◎范《书·陶谦传》亦云：别驾从事赵昱，知名士也，而以忠直见疏，出为广陵太守。</span>
朗会稽太守。
<span class="c1">◎范《书·桓晔传》：晔姑为司空杨赐夫人。晔每至京师，未尝舍宿杨氏。初平中，天下乱，避地会稽。◎又《袁闳传》：袁忠弃官客会稽上虞，一见太守王朗徒众整饰，心嫌之，遂称病自绝。◎谢承《书》曰：忠乘船载笠盖诣朗，见朗左右僮从皆著青绛彩衣，非其奢丽，即辞疾发而退也。◎《东观记》曰：太守王朗饷给粮食、布帛、牛羊，一无所（当）〈留〉，临去之际，屋中尺寸之物，悉疏付主人，纤微不漏。◎《蜀志·许靖传》：会稽太守王朗素与靖有旧，故往保焉。◎又：朗与许靖书云：“今有二男，大男名肃，年三十九岁，生于会稽。”◎亦见《许靖传》注。</span>
<span class="c1">◎《朗家传》曰：
<span class="c2">◎《隋书·经籍志》：《王朗王肃家传》一卷。</span>
会稽旧祀秦始皇，刻木为像，与夏禹同庙。朗到官，以为无德之君，不应见祀，于是除之。居郡四年，惠爱在民。</span>
孙策渡江略地。朗功曹虞翻以为力不能拒，不如避之。朗自以身为汉吏，宜保城邑，遂举兵与策战，败绩，浮海至东冶。
<span class="c1">◎各本“冶”作“治”，误。宋本、官本作“冶”。◎《吴志·孙静传》：会稽太守王朗发兵拒孙策于固陵，策数度水战，不能克。静说策曰：“朗负阻城守，难可卒拔，查渎南去此数十里，宜从彼据其内。”策从之，分军夜投查渎道。朗遣周昕等逆战，策破昕等，斩之，遂定会稽。◎《孙策传》：策引兵渡浙江，据会稽，屠东冶。◎《虞翻传》：朗亡走浮海，翻追随营护，到东部侯官，侯官长闭城不受，翻往说之，然后见纳。◎《贺齐传》：王朗奔东冶，侯官长商升为朗起兵。◎诸传互有详略。胡三省注引洪氏《隶释》极详，已录入《吴志·虞翻传》中。◎按：○《汉书·地理志》：会稽郡冶。○师古曰：本闽越地。○《郡国志》：扬州会稽郡章安，故冶，闽越地，光武更名。○此郡末复有东部侯国。◎钱大昕云：○《宋书·州郡志》：侯官，前汉无，后汉曰东侯官，属会稽。○此“东部侯国”当即“东侯官”之讹，汉时未见有封东部侯者也。○又《郑巨君传》注〖◎弼按：郑弘字巨君，竹汀避清讳，故云“巨君”。〗引《太康地志》云：汉武帝名为东冶，后改为东侯官。○是章安为回浦，东侯官为冶，各不相涉。《太康志》本自瞭然，《志》以章安为故冶，疑未可信。◎钱大昭曰：○范《书·郑巨君传》：旧交趾七郡贡献转运，皆从东冶泛海而至。○巨君章帝时人，则后汉本称东冶。司马彪所据者，顺帝时之版籍，改为章安，或在安、顺时，而其后仍复旧名也。◎谢鍾英曰：汉、吴之际，或改东侯官为东冶，故承祚据事书之，惟“东部侯官”衍一“部”字，系传写之误。◎吴增僅曰：○《晋志》：建安郡，故秦闽中郡；汉高帝五年以立闽越王；及武帝灭之，徙其人，名为东冶，后汉为侯官都尉。○据此，则侯官即东冶矣。然三国吴时候官、东冶史文并见。《吴志·孙亮传》“孙綝黜亮为候官侯”，《吕岱传》“会稽东冶五县贼为乱，岱讨之，五县平定”，《贺齐传》“王朗奔东冶，候官长商升为朗起兵”，据此诸文，候官、东冶明为两县。又案《郡国志》，会稽无候官县，盖安、顺以后所置。据《吴志》，“候官”上无“东”字，而诸《地志》均作“东候官”，考前汉冶县为今福州府治，候官县在福州西北三十里，冶县实为候官东境。疑汉末既立候官县，寻又分为东冶县，以在候官东，有东候官号，故《吴志》但有候官、东冶，不见有东候官也。诸地志不言汉末有东冶，但言有东候官，谓东候官即冶，与史志均不合，未敢从也。◎杨守敬曰：《郡国志》无侯官，有东部侯国，而各地志皆言后汉改冶为东侯官，自《晋志》以下，又只有侯官，无东侯官之目。余谓“章安”下当有“东冶”二大字，注“故冶”云云。章安、东冶本为二县，不知何时脱“东冶”二字，以“故冶”紧连“章安”，遂若章安为故冶所改。故刘昭引《元康记》以著其异，不知司马彪固未尝以故冶为章安也。沈约所见《续志》已误。胡三省订刘昭之误，云：“章安故回浦，章帝更名东侯官，故冶，闽越地，光武更名。”其说似矣，而以为东侯官，尤误。盖不知《续志》之 “东部”为“侯官”之误，而以为衍文。但此误在隋、唐以后，故《隋志》、《元和志》皆有东侯官而无东部侯国。《郡国志》及《晋志》以下本无“东”字，而《隋志》、《元和志》皆云“东侯官”者，俱沿《太康地志》之误。余并疑《太康地志》原是武帝名冶，后分为东冶、侯官，传写之误，遂以东冶加之武帝，而《晋志》遂实之。◎《一统志》：冶县故城，今福建福州府闽县东北冶山之麓。◎《皇朝文献通考》：今福建全省皆汉冶县地，惟漳州之漳浦、诏安二县郡有南海郡揭阳县地。
<span class="c2">“侯官”、“候官”二名，古已相通，上据其本文，不加一统。</span>
</span>
策又追击，大破之。朗乃诣策。策以儒雅，
<span class="c1">◎沈家本曰：“以”下当有“朗”字。</span>
诘让而不害。
<span class="c1">◎《献帝春秋》曰：孙策率军如闽、越讨朗。朗泛舟浮海，欲走交州，为兵所逼，遂诣军降。策令使者诘朗曰：“问逆贼故会稽太守王朗：朗受国恩当官，云何不惟报德，而阻兵安忍？大军征讨，幸免枭夷，不自扫屏，复聚党众，屯住郡境。远劳王诛，卒不悟顺。捕得云‘降’，庶以欺诈，用全首领，得尔与不，具以状对。”朗称“禽虏”，对使者曰：“朗以琐才，误窃朝私，受爵不让，以遘罪网。前见征讨，畏死苟免。因治人物，寄命须臾。又迫大兵，惶怖北引。从者疾患，死亡略尽。独与老母，共乘一欐。
<span class="c2">◎欐，音礼，小船也。◎钱大昭曰：○《玉篇》：欐，小船也。○予谓欐即欚也。○扬雄《方言》：凡船大者谓之舸，小舸谓之艖，东南丹阳会稽之间谓艖为欚。○时朗为会稽太守，故谓之欚。◎沈钦韩曰：○《集韵》：欚通作欐。◎潘眉曰：○《庄子·秋水篇》：梁丽可以冲城。○司马彪注：梁丽，小船也。○欐，即丽之俗字。</span>
流矢始交，便弃欐就俘，稽颡自首于征役之中。朗惶惑不达，自称“降虏”。（绿）〈缘〉前迷谬，被诘惭惧。朗愚浅驽怯，畏威自惊。又无良介，不早自归。于破亡之中，然后委命下隶。身轻罪重，死有余辜。申脰就鞅，蹴足入绊，叱咤听声，东西惟命。”</span>
虽流移穷困，朝不谋夕，而收恤亲旧，分多割少，行义甚著。

2. <span id="卷十三·魏书十三·钟繇华歆王朗传第十三-王朗-2"></span>
太祖表征之，朗自曲阿
<span class="c1">◎《汉书·地理志》：会稽郡曲阿，故云阳。◎《郡国志》：扬州吴郡曲阿。◎《太康地记》：曲阿，本名云阳，秦时言其地有天子气，始皇凿北阮以败其势，截直道使阿曲，故谓之曲阿。◎《吴志·孙权传》：嘉禾三年，复曲阿为云阳。◎《一统志》：曲阿故城，今江苏镇江府丹阳县治。</span>
展转江海，积年乃至。
<span class="c1">◎赵一清曰：○《世说》：王充《论衡》，中土未有传者。蔡中郎到江东得之，恒秘玩，以为谈助。○注引袁山松《后汉书》云：其后王朗为会稽太守，又得其书，时人称其才进。或曰：“不见异人，当得异书。”问之，果以《论衡》之益。</span>
<span class="c1">◎朗被征未至。孔融与朗书曰：“世路隔塞，情问断绝，感怀增思。前见章表，知寻汤武罪（已）〈己〉之迹，自投东裔同鲧之罚，
<span class="c2">◎《尚书·舜典》：殛鲧于羽山。◎《孔传》云：羽山东裔，在海中。◎《郡国志》：徐州东海郡祝其，有羽山。◎刘昭注：○殛鲧之山。○《博物记》曰：东北独居山西南有渊水，即羽泉也。</span>
览省未周，涕陨潸然。主上宽仁，贵德宥过。曹公辅政，思贤并立。策书屡下，殷勤款至。知櫂舟浮海，息驾广陵，不意黄能突出羽渊也。
<span class="c2">◎各本皆作“黄能”，吴本、毛本作“黄熊”，俗字。◎《左传·昭公七年》：子产曰：“昔尧殛鲧于羽山，其神化为黄熊，以入于羽渊。”◎杜注：羽山，在东海祝其县西南。◎姚培谦曰：今山东沂州府东南，有山高四里，周广八里，其西为羽渊。
<span class="c3">黄能，吴金华有说。</span>
</span>
谈笑有期，勉行自爱！”◎《汉晋春秋》曰：孙策之始得朗也，谴让之。使张昭私问朗，朗誓不屈，策忿而不敢害也，留置曲阿。建安三年，太祖表征朗，策遣之。太祖问曰：“孙策何以得至此邪？”朗曰：“策勇冠一世，有雋才大志。张子布，民之望也，北面而相之。周公瑾，江淮之杰，攘臂而为其将。谋而有成，所规不细，终为天下大贼，非徒狗盗而已。”</span>
拜谏议大夫，参司空军事。
<span class="c1">◎胡三省曰：参军事，昉于魏、晋之间，位望颇重，孙楚谓石苞曰“天子命我参卿军事”是也。自是以后位望轻矣。◎弼按：朗与许靖书云“往者随军到荆州，侍宿武皇帝于江陵刘景升听事之上”云云，见《蜀志·许靖传》注，当指参军事之时。</span>
<span class="c1">◎《朗家传》曰：朗少与沛国名士刘阳交友。阳为莒令，
<span class="c2">◎《郡国志》：徐州琅邪国莒县。◎《一统志》：故城，今山东沂州府莒州治。</span>
年未三十而卒，故后世鲜闻。初，阳以汉室渐衰，知太祖有雄才，恐为汉累，意欲除之，而事不会。
<span class="c2">◎或曰：王儁、刘阳皆有先识。◎弼按：王儁，事见《武纪》建安十三年注引《逸士传》。</span>
及太祖贵，求其嗣子甚急。其子惶窘，走伏无所。阳亲旧虽多，莫敢藏者。朗乃纳受积年，及从会稽还，又数开解。太祖久乃赦之，阳门户由是得全。</span>
  魏国初建，以军祭酒领魏郡太守，迁少府、奉常、大理。务在宽恕，罪疑从轻。钟繇明察当法，俱以治狱见称。
<span class="c1">◎《魏略》曰：太祖请同会，啁朗曰：
<span class="c2">啁，音嘲，与“嘲”、“謿”通。</span>
“不能效君昔在会稽折秔米饭也。”
<span class="c2">秔，音庚，稻之不黏者。
<span class="c3">◎吴金华曰：为求精米而脱去米之粗皮，谓之“折”。</span>
</span>
朗仰而叹曰：“宜適难值！”
<span class="c2">◎吴金华曰：宜適，同义之字并列，适亦宜也，此谓合乎事宜之举动。</span>
太祖问：“云何？”朗曰：“如朗昔者，未可折而折；如明公今日，可折而不折也。”太祖以孙权称臣遣贡谘朗，朗答曰：“孙权前笺，自诡躬讨虏以补前愆，后疏称臣，以明无二。牙兽屈膝，言鸟告欢，明珠、南金，
<span class="c2">◎《诗·鲁颂·泮水篇》：大赂南金。◎《毛传》云：南，谓荆扬也。◎郑《笺》云：荆、扬之州，贡金三品。</span>
远珍必至。情见乎辞，效著乎功。三江五湖，为沼于魏，
<span class="c2">◎三江五湖，见《蜀志·许靖传》。冯本“沼”作“治”，误。◎《左传·哀公元年》：伍员曰：“越十年生聚，十年教训，二十年之外，吴其为沼乎！”</span>
西吴东越，化为国民。鄢、郢既拔，荆门自开。席卷巴、蜀，形势已成。重休累庆，杂沓相随。承旨之日，抚掌击节。情之畜者，辞不能宣。”</span>

3. <span id="卷十三·魏书十三·钟繇华歆王朗传第十三-王朗-3"></span>
文帝即王位，迁御史大夫，封安陵亭侯。
<span class="c1">朗列名劝进，见《上尊号奏》。</span>
上疏劝育民省刑曰：“兵起已来三十余年，四海荡覆，万国殄瘁。赖先王芟除寇贼，扶育孤弱，遂令华夏复有纲纪。鸠集兆民，于兹魏土，使封鄙之内，鸡鸣狗吠，达于四境，蒸庶欣欣，喜遇升平。今远方之寇未宾，兵戎之役未息，诚令复除足以怀远人，良宰足以宣德泽，阡陌咸修，四民殷炽，必复过于曩时而富于平日矣。《易》称“敕法”，《书》著“祥刑”、“一人有庆，兆民赖之”，慎法狱之谓也。昔曹相国以狱市为寄，
<span class="c1">◎《汉书·曹参传》：参属其后相曰： “以齐狱市为寄，慎勿扰也。”后相曰：“治无大于此者乎？”参曰：“不然。夫狱市者，所以并容也，今君扰之，奸人安所容乎？”</span>
路温舒疾治狱之吏。
<span class="c1">◎《汉书·路温舒传》：温舒字长君，钜鹿东里人。宣帝即位，温舒上书，宜尚德缓刑。</span>
夫治狱者得其情，则无冤死之囚；丁壮者得尽地力，则无饥馑之民；穷老者得仰食仓廪，则无馁饿之殍；
<span class="c1">冯本“馁”作“餧”，误。</span>
嫁娶以时，则男女无怨旷之恨；胎养必全，则孕者无自伤之哀；新生必复，则孩者无不育之累；壮而后役，则幼者无离家之思；二毛不戎，则老者无顿伏之患。
<span class="c1">◎吴金华曰：顿伏，当读为“顿仆”，有跌仆之义。</span>
医药以疗其疾，宽繇以乐其业，威罚以抑其强，恩仁以济其弱，赈贷以赡其乏。十年之后，既笄者必盈巷。二十年之后，胜兵者必满野矣。”

4. <span id="卷十三·魏书十三·钟繇华歆王朗传第十三-王朗-4"></span>
及文帝践阼，改为司空，
<span class="c1">◎赵一清曰：○《鼎录》：王朗为司空，铸一鼎，其文曰“司空鼎”，复篆书。◎又曰：○《晋礼志》：汉、魏之礼，公主居第，尚公主者来第成婚。司空王朗以为不可，其后乃革。</span>
进封乐平乡侯。
<span class="c1">乐平，见《管宁传》，张臶除乐平令。</span>
<span class="c1">◎《魏名臣奏》
<span class="c2">《魏名臣奏》，见明纪景初二年。</span>
载朗节省奏曰：“诏问所宜损益，必谓东京之事也。若夫西京云阳、汾阴之大祭，千有五百之群，祀通天之台，入阿房之宫，斋必百日，养牺五载，牛则三千其重，玉则七千其器，文绮以饰重席，童女以蹈舞缀；酿酎必贯三时而后成，
<span class="c2">◎卢明楷曰：○酧，音宙，○《说文》曰：三重醇酒也。○《西京杂记》：汉制，尝以正月作酒，八月乃熟，名曰酧。○所谓“必贯三时而后成也”。各本多误作“酹”，今官本已改正。◎弼按：北宋本亦作“酧”。</span>
乐人必三千四百而后备；内宫美人数至近千，学官博士七千余人；
<span class="c2">◎元本“千”作“十”。◎钱大昭曰：“博士”下当有“弟子”二字。</span>
中厩则騑（绿）〈騄〉驸马六万余匹，外牧则扈养三万
<span class="c2">元本“三”作“二”。</span>
而马十之；执金吾从骑六百，走卒倍焉；太常行陵幸车千乘，
<span class="c2">元本“幸”作“赤”，何校同。
<span class="c3">◎吴金华曰：赤车，乃特使或特权者所乘之红色车乘。</span>
</span>
太官赐官奴婢六千，长安城内治民为政者三千，中二千石蔽罪断刑者二十有五狱。
<span class="c2">◎沈钦韩曰：○《汉书》：杜周为廷尉，诏狱益多，逮至六七万人，吏所增加十有余万。○西京诏狱之数，有都司空狱、上林狱、内官狱、导官狱、保官狱、请室狱、郡邸狱、都船狱、暴室狱、若卢狱、掖廷狱、共工狱，按郡邸之狱不止一邸，又有三辅诸官署狱，统而计之，殆不止二十五狱也。</span>
政充事猥，威仪繁富，隆于三代，近过礼中。
<span class="c2">◎何焯曰：数行中西京经费如指掌，不过《汉书》表、志精熟耳。</span>
夫所以极奢者，
<span class="c2">冯本“奢”作“吝”，误。</span>
大抵多受之于秦余。既违茧栗悫诚之本，
<span class="c2">◎《汉书·郊祀志》：牲用茧栗。◎师古曰：谓牛角如茧及栗者，言其小也。</span>
扫地简易之指，又失替质而损文、避泰而从约之趣。岂夫当今隆兴盛明之时，祖述尧舜之际，割奢务俭之政，除繁崇省之令，详刑慎罚之教，所宜希慕哉？及夫寝庙日一太牢之祀，郡国并立宗庙之法，丞相御史大夫官属吏从之数，若此之辈，既已屡改于哀、平之前，不行光武之后矣。谨按图牒所改奏，
<span class="c2">宋本 “奏”作“秦”。</span>
在天地及五帝、六宗、宗庙、社稷，既已因前代之兆域矣。夫天地则扫地而祭，其余则皆坛而埒之矣。明堂所以祀上帝，灵台所以观天文，辟雍所以修礼乐，太学所以集儒林，高禖所以祈休祥，
<span class="c2">◎《礼记·月令》：仲春之月，以太牢祠于高禖。◎郑注：高辛氏之世，玄乌遗卵，娀简吞之而生契，后王以为媒官嘉祥而立其祠焉，变媒言禖，神之也。</span>
又所以察时务，扬教化。稽古先民，开诞庆祚，旧时皆在国之阳，并高栋夏屋，足以肆飨射，
<span class="c2">◎赵一清曰：肆，当作“肄”、</span>
望云物。七郊虽尊祀尚质，犹皆有门宇便坐，足以避风雨。可须军罢年丰，以渐修治。旧时虎贲、羽林、五营兵，及卫士并合，虽且万人，或商贾惰游子弟，
<span class="c2">冯本“惰”作“墯”。</span>
或农野谨钝之人；虽有乘制之处，
<span class="c2">◎沈家本曰：乘制未详。《续汉·礼仪志》“立秋之日，兵官皆肄孙、吴兵法六十四阵，名曰乘之”，疑此文有讹，当云“乘之”。
<span class="c3">吴金华疑原文当作“乘之之制”，说详彼。</span>
</span>
不讲戎阵，既不简练，又希更寇，虽名实不副，
<span class="c2">◎沈家本曰：“虽”字于上下文语意不合，疑有误。
<span class="c3">吴金华疑“虽”本作“难”，属上句读，以“寇难”为连文。</span>
</span>
难以备急。有警而后募兵，军行而后运粮，或乃兵既久屯，而不务营佃，不修器械，无有贮聚，一隅驰羽檄，则三面并荒扰，此亦汉氏近世之失而不可式者也。当今诸夏已安，而巴蜀在画外。虽未得偃武而弢甲，放马而戢兵，宜因年之大丰，遂寄军政于农事。吏士小大，并勤稼穑，止则成井里于广野，动则成校队于六军，省其暴繇，赡其衣食。《易》称‘悦以使民，民忘其劳；悦以犯难，民忘其死’，
<span class="c2">《易·兑卦》之辞。</span>
今之谓矣。粮畜于食，勇畜于势，虽坐曜烈威而众未动，画外之蛮，必复稽颡以求改往而效用矣。若畏威效用，不战而定，则贤于交兵而后威立，接刃而后功成远矣。若奸凶不革，遂迷不反，犹欲以其所虐用之民，待大魏投命报养之士，然后徐以前歌后舞乐征之众，临彼倒戟折矢乐服之群，伐腐摧枯，未足以为喻。”</span>
时帝颇出游猎，
<span class="c1">一本“颇”作“频”。</span>
或昏夜还宫。朗上疏曰：“夫帝王之居，外则饰周卫，内则重禁门，将行则设兵而后出幄，称警而后践墀，张弧而后登舆，清道而后奉引，遮列而后转毂，静室而后息驾，皆所以显至尊，务戒慎，垂法教也。近日车驾出临捕虎，日昃而行，及昏而反，违警跸之常法，非万乘之至慎也。”帝报曰：“览表，虽魏绛称《虞箴》以讽晋悼，
<span class="c1">◎《左传·襄公四年》：魏绛对晋侯引《虞人之箴》。晋侯好田，故魏绛及之。</span>
相如陈猛兽以戒汉武，
<span class="c1">◎《汉书·司马相如传》：相如曰：“请为天子游猎之赋。”其卒章归之于节俭，因以风谏。</span>
未足以喻。方今二寇未殄，将帅远征，故时入原野以习戎备。至于夜还之戒，已诏有司施行。”
<span class="c1">◎《王朗集》
<span class="c2">◎《隋书·经籍志》：魏司徒王朗《集》三十四卷，梁三十卷。◎《唐经籍志》：王朗《集》三十卷。◎《艺文志》同。◎姚振宗曰：○《文心雕龙·奏启篇》云：魏代名臣文理迭兴，若高堂天文、王朗节省，亦尽节而知治矣。○又《才略篇》云：王朗发愤以托志，亦致美于序铭。○《铭箴篇》云：王朗杂箴，乃置巾履，得其戒慎，而失其所施。观其约文举要，宪章戒铭，而水火井灶，繁辞不已，志有偏也。○又曰：严氏《文编》录存表疏、上事、奏议、书论、杂箴、贫窭语，塞势凡三十二篇。按《御览·八百三十》引王朗《新奏议》，似其集分《奏议》为两篇，入魏之后曰“《新奏议》”，未可知也。</span>
载朗为大理时上：“主簿赵郡张登，
<span class="c2">◎《郡国志》：冀州赵国。◎魏黄初初为郡，太和六年复为国。</span>
昔为本县主簿，值黑山贼围郡，登与县长王雋帅吏兵七十二人直往赴救，与贼交战，吏兵散走。雋殆见害，登手格一贼，
<span class="c2">宋本“一”作“二”。</span>
以全雋命。又守长夏逸，为督邮所枉，登身受考掠，理逸之罪。义济二君。宜加显异。”
<span class="c2">互见《御览·二百二十九》。</span>
太祖以所急者多，未遑擢叙。至黄初初，朗又与太尉钟繇连名表闻，兼称登在职勤劳。诏曰：“登忠义彰著，在职功勤。名位虽卑，直亮宜显。饔膳近任，当得此吏。今以登为太官令。”
<span class="c2">◎毛本“太”作“大”，误。◎《续汉志·百官志》：太官令，一人，六百石，掌御饮食。</span>
</span>

5. <span id="卷十三·魏书十三·钟繇华歆王朗传第十三-王朗-5"></span>
初，建安末，孙权始遣使称藩，而与刘备交兵。诏议：“当兴师与吴并取蜀不？”朗议曰：“天子之军，重于华、岱，诚宜坐曜天威，不动若山。假使权亲与蜀贼相持，搏战旷日，智均力敌，兵不速决，当须军兴以成其势者，然后宜选持重之将，承寇贼之要，相时而后动，择地而后行，一举可无余事。
<span class="c1">北宋本“可”作“更”。
<span class="c2">◎吴金华曰：更无余事，犹言别无他事，亦当时口语。</span>
</span>
今权之师未动，则助吴之军无为先征。且雨水方盛，非行军动众之时。”帝纳其计。黄初中，鹈鹕集灵芝池，
<span class="c1">鹈鹕，解见《文纪》黄初四年。灵芝池，解见《文纪》黄初三年。</span>
诏公卿举独行君子。朗荐光禄大夫杨彪，且称疾让位于彪。
<span class="c1">◎何焯曰：歆荐宁，朗荐彪，徒欲污染遗逸，以分损谤议，又何能答曹人之刺乎？</span>
帝乃为彪置吏卒，位次三公。诏曰：“朕求贤于君而未得，君乃翻然称疾，非徒不得贤，更开失贤之路，增玉铉之倾。
<span class="c1">◎《易·鼎卦》：鼎玉铉。《象》曰：“玉铉在上，刚柔节也。”◎《正义》曰：铉，所以贯鼎而举之也。</span>
无乃“居其室出其言不善”，
<span class="c1">◎吴金华曰：○《易·系辞上》：子曰：“君子居其室，出其言善，则千里之外应之；居其室，出其言不善，则千里之外违之。”○诏文本此。</span>
见违于君子乎！君其勿有后辞。”朗乃起。

6. <span id="卷十三·魏书十三·钟繇华歆王朗传第十三-王朗-6"></span>
孙权欲遣子登入侍，不至。是时车驾徙许昌，大兴屯田，欲举军东征。朗上疏曰：“昔南越守善，婴齐入侍，遂为冢嗣，还君其国。
<span class="c1">◎《汉书·两粤传》：南粤王胡遣太子婴齐入宿卫。胡薨，婴齐嗣立。</span>
康居骄黠，情不副辞，都护奏议以为宜遣侍子，以黜无礼。
<span class="c1">◎《汉书·西域传》：都护郭舜数上言：“康居骄黠，宜归其侍子，绝无复使，以章汉家不通无礼之国。”</span>
且吴濞之祸，萌于子入，
<span class="c1">◎《汉书·吴王濞传》：孝文时，吴太子入见，得侍皇太子饮博，皇太子引博局提吴太子，杀之，吴王由是怨望。</span>
隗嚣之叛，亦不顾子。
<span class="c1">◎范《书·隗嚣传》：嚣遣长子恂诣阙，嚣终不降，于是诛其子恂。</span>
往者闻权有遣子之言而未至，今六军戒严，臣恐舆人未畅圣旨，当谓国家愠于登之逋留，是以为之兴师。设师行而登乃至，则为所动者至大，所致者至细，犹未足以为庆。设其傲（很）[狠]，殊无入志，惧彼舆论之未畅者，并怀伊邑。
<span class="c1">◎徐鸣谦：○伊邑，声转为“郁邑”。“邑”为“悒”之省假。○《说文》：悒，不安也。○亦声转为伊郁。○班彪《北征赋》：谅时运之所为兮，永伊郁其谁诉。○伊郁，亦谓忧愤郁结也。</span>
臣愚以为宜敕别征诸将，各明奉禁令，以慎守所部。外曜烈威，内广耕稼，使泊然若山，澹然若渊，势不可动，计不可测。”是时，帝以成军遂行，权子不至，车驾临江而还。
<span class="c1">北宋本“而”作“西”。</span>
<span class="c1">◎《魏书》曰：车驾既还，诏三公曰：“三世为将，道家所忌。穷兵黩武，古有成戒。况连年水旱，士民损耗，而功作倍于前，劳役兼于昔，进不灭贼，退不和民。夫屋漏在上，知之在下，然迷而知反，失道不远，过而能改，谓之不过。今将休息，栖备高山，沈权九渊，割除摈弃，投之画外。车驾当以今月中旬到谯，淮、汉众军，亦各还反，不腊西归矣。”
<span class="c2">此诏当在黄初三年十一月，诏中有“栖备高山”之语，先主崩于章武三年，即黄初四年，知此诏在先主未崩之前也。又按《文纪》“黄初三年十一月，行幸宛”，即诏文所谓“不腊西归”也。</span>
</span>

7. <span id="卷十三·魏书十三·钟繇华歆王朗传第十三-王朗-7"></span>
明帝即位，进封兰陵侯，
<span class="c1">◎《一统志》：兰陵故城，今山东兖州府嶧县东五十里。</span>
增邑五百，并前千二百户。使至邺省文昭皇后陵，
<span class="c1">◎《明纪》：太和元年二月，立文昭皇后寝庙于邺。◎胡三省曰：甄后赐死于邺，因葬焉。</span>
见百姓或有不足。是时方营修宫室，朗上疏曰：“陛下即位已来，恩诏屡布，百姓万民
<span class="c1">◎何焯曰：此亦以百姓为百官族姓，故与万民相属言之。</span>
莫不欣欣。臣顷奉使北行，往反道路，闻众徭役，其可得蠲除省减者甚多。愿陛下重留日昃之听，以计制寇。昔大禹将欲拯天下之大患，故乃先卑其宫室，俭其衣食，用能尽有九州，弼成五服。句践欲广其御儿之疆，
<span class="c1">◎冯本无“其”字。◎胡三省曰：○句，音钩。○《国语》：句践既获成于吴，其地北至于御儿，非其身之所种则不食，非其夫人之所织则不衣，十年不收于国，卒以报吴。○御儿，吴越分界之所，今嘉兴府即其地，今有语儿乡。◎赵一清曰：○《水经·浙江水注》：浙江又东迳御儿乡。《万善历》曰：“吴黄武六年，由拳西乡有产儿堕地便能语，云：‘天方明，河欲清，鼎脚折，金乃生。’因是诏为语儿乡。”非也。御儿之名远矣，盖无智之徒因藉地名生情穿凿。《国语》曰“句践之地北至御儿”是也。安得引黄武证地哉？韦昭曰：“越北鄙在嘉兴。”○一清案：《汉书·两粤传》注：“孟康曰：‘今吴南亭是。’”盖春秋为越北鄙，至汉入吴南境耳。</span>
<span class="c1">御儿，吴界边戍之地名。</span>
馘夫差于姑苏，故亦约其身以及家，俭其家以施国，用能囊括五湖，席卷三江，取威中国，定霸华夏。汉之文、景亦欲恢弘祖业，增崇洪绪，故能割意于百金之台，昭俭于弋绨之服，
<span class="c1">◎《汉书·文帝纪》赞曰：孝文尝欲作露台，召匠计之直百金。上曰：“百金，中人十家之产也，吾奉先帝宫室，常恐羞之，何以台为？”身衣弋绨。◎师古曰：弋，黑色也。绨，厚缯也。</span>
内减太官而不受贡献，外省徭赋而务农桑，用能号称升平，几致刑错。孝武之所以能奋其军势，拓其外境，诚因祖考畜积素足，故能遂成大功。霍去病，中才之将，犹以匈奴未灭，不治第宅。明恤远者略近，事外者简内。自汉之初及其中兴，皆于金革略寝之后，然后凤阙猥闶，德阳并起。今当建始之前足用列朝会，崇华之后足用序内官，华林、天渊足用展游宴，
<span class="c1">◎胡三省曰：○建始、崇华二殿皆在洛阳北宫。○《水经注》：谷水迳洛阳故城北，东历大夏门下，枝分渠水，东入华林园，又东为天渊池。○《世语》曰：魏武自汉中还洛阳，起建始殿，近汉濯龙祠。</span>
若且先成阊阖之象魏，
<span class="c1">◎胡三省曰：象魏，观阙也。象者，法象也。魏者，高巍也。</span>
使足用列远人之朝贡者，修城池，使足用绝逾越，成国险，其余一切，且须丰年。一以勤耕农为务，习戎备为事，则国无怨旷，户口滋息，民充兵强，而寇戎不宾，缉熙不足，
<span class="c1">宋本“足”作“作”。</span>
未之有也。”转为司徒。
<span class="c1">《明纪》朗转司徒在黄初七年十二月，立文昭皇后寝庙在太和元年二月，是转官在前，省陵在后。</span>

8. <span id="卷十三·魏书十三·钟繇华歆王朗传第十三-王朗-8"></span>
时屡失皇子，而后宫就馆者少，朗上疏曰：“昔周文十五而有武王，遂享十子之祚，以广诸姬之胤。
<span class="c1">◎《史记》太姒十子，谓伯邑考、武王发、管叔鲜、周公旦、蔡叔度、曹叔振铎、郕叔武、霍叔处、康叔封、冉季载。◎郝经曰：○《左传》：富辰曰：管、蔡、郕、霍、鲁、卫、毛、耼、毕、原、丰、郇、郜、雍、曹、滕，文之昭也。○并伯邑考、武王，共十八子，与此不同。</span>
武王既老而生成王，成王是以鲜于兄弟。
<span class="c1">◎郝经曰：○《左传》：邗、晋、应、韩，武之穆也。○并成王，共五子。</span>
此二王者，各树圣德，无以相过，比其子孙之祚，则不相如。盖生育有早晚，所产有众寡也。陛下既德祚兼彼二圣，春秋高于姬文育武之时矣，而子发未举于椒兰之奥房，藩王未繁于掖庭之众室。以成王为喻，虽未为晚，取譬伯邑，则不为夙。
<span class="c1">◎《列女传》：太姒号曰文母，文王治外，文母治内。太姒生有十男，长伯邑考，次武王发。◎《大戴礼》：文王十五而生武王。◎伯邑考，武王兄，则十四年生也。武王九十三年崩，成王七岁，则八十七年生也。</span>
《周礼》六宫内官百二十人，而诸经常说，咸以十二为限，
<span class="c1">朗有《周官传》，此亦略见治经之绪余。</span>
至于秦汉之末，或以千百为数矣。然虽弥猥，而就时于吉馆者或甚鲜，明‘百斯男’之本，
<span class="c1">北宋本“明”作“则”。</span>
诚在于一意，不但在于务广也。老臣慺慺，愿国家同祚于轩辕之五五，
<span class="c1">◎《黄帝纪》：黄帝二十五子。</span>
而未及周文之二五，用为伊邑。且少小常苦被褥泰温，泰温则不能便柔肤弱体，是以难可防护，而易用感慨。若常令少小之缊袍，不至于甚厚，则必咸保金石之性，而比寿于南山矣。”帝报曰：“夫忠至者辞笃，爱重者言深。君既劳思虑，又手笔将顺，三复德音，欣然无量。朕继嗣未立，以为君忧，钦纳至言，思闻良规。”朗著《易》、《春秋》、《孝经》、《周官》传，奏议论记，咸传于世。
<span class="c1">◎朗著《易传》，正始六年令学者得以课试，见《齐王纪》。◎《释文·叙录》：魏司徒王朗注解《左氏传》。◎《隋书·经籍志》：《春秋左氏传》十二卷，魏司徒王朗撰，梁有《春秋左氏释驳》一卷，王朗撰，亡。◎《唐经籍志》：《春秋传》十卷，王朗撰。◎《艺文志》：王朗注《左氏》十卷。◎弼按：朗与许文休三书，见《蜀志·许靖传》注；《改元议》，见《宋书·礼志一》；《论丧服书》，见《通典·七十三》。</span>
<span class="c1">◎《魏略》曰：朗本名严，后改为朗。◎《魏书》曰：朗高才博雅，而性严整慷慨，多威仪，恭俭节约，自婚姻中表礼贽无所受。常讥世俗有好施之名，而不恤穷贱，故用财以周急为先。</span>
太和二年薨，
<span class="c1">二年十一月薨，见《明纪》。</span>
谥曰成侯。子肃嗣。
<span class="c1">正始四年从祀太祖庙庭。</span>
初，文帝分朗户邑，封一子列侯，朗乞封兄子详。

9. <span id="卷十三·魏书十三·钟繇华歆王朗传第十三-王朗-9"></span>
肃字子雍。年十八，从宋忠读《太玄》，而更为之解。
<span class="c1">◎以肃生年推之，十八岁为建安十七年。据《蜀志·尹默传》注，宋仲子时在魏。宋忠，事见《刘表传》注引《英雄记》。◎《隋书·经籍志》：《周易注》十卷，汉宋忠撰。《太玄经注》九卷，汉宋衷撰。◎《释文·序录》云：衷字仲子，后汉荆州五等从事。◎《隋志》云：梁有荆州五业从事宋忠注《周易》十卷。◎陆绩《述玄》曰：镇南将军刘景升遣梁国成奇修好鄙州，奇将《玄经》自随。后数年，章陵宋仲子为作解诂。◎司马光《太玄集注·序》云：汉五业主事宋衷始为玄作解诂。《集注》直云“宋者冲子”也。◎弼按：忠与衷、五业与五等、从事与主事、仲子与冲子，要皆为形声之殊。◎马国翰曰：“五业”不可解，当是“五等”之误。◎弼按：○惠栋云：五业，五经也。《汉督邮班碑》云“啧意五业”，汉末章陵宋衷为刘表五业博士。○吴承仕曰：《魏略》云“乐详少好学五业，并受五业”，谓五经之业也，“等”为“业”字形近之讹。◎周寿昌曰：《太玄经》后有宋忠注，无肃注，《隋经籍志》详录肃所著书，亦无《太玄经解》。◎弼按：○《隋书·经籍志》：梁有扬子《太玄经》七卷，王肃注，亡。○周说误。○又按《华阳国志·蜀郡士女》扬雄赞云：其玄源渊懿，后世大儒张衡、崔子玉、宋仲子、王子雍皆为注解，吴郡陆公纪尤善于《玄》，称雄圣人。○此为肃注太玄之证。</span>
<span class="c1">◎肃父朗与许靖书云：肃生于会稽。
<span class="c2">◎赵一清曰：○《御览》卷六百五引顾野王《舆地志》：王朗为会稽太守，子肃随在郡，住东斋中。夜有女从地出，称“越王女”，与肃语。晓别，赠一丸墨。肃方注《周易》，因此才思开悟。○《酉阳杂俎》云：王肃造逐鼠丸，以铜为之，昼夜自转。◎弼按：《朗家传》朗居郡四年。肃生于会稽，时方数岁，安能遽注《周易》？殊不足信。</span>
</span>
黄初中，为散骑黄门侍郎。太和三年，拜散骑常侍。四年，大司马曹真征蜀，肃上疏曰：“前志有之：‘千里馈粮，士有饥色，
<span class="c1">◎师古曰：言难继也。</span>
樵苏后爨，
<span class="c1">◎师古曰：樵，取薪也。苏，取草也。</span>
师不宿饱。’
<span class="c1">◎胡三省曰：《前书》李左车说陈余之言。盖前乎左车已有是言矣。◎沈钦韩曰：四语见《黄石公·上略》。</span>
此谓平涂之行军者也。又况于深入阻险，凿路而前，则其为劳必相百也。今又加之以霖雨，
<span class="c1">宋本“今又”作“又今”。</span>
山坂峻滑，众逼而不展，粮县而难继，实行军者之大忌也。闻曹真发已踰月而行裁半谷，
<span class="c1">◎胡三省曰：谓子午谷之路行才及半也。</span>
治道功夫，战士悉作。是贼偏得以逸而待劳，乃兵家之所惮也。言之前代，则武王伐纣，出关而复还；论之近事，则武、文征权，临江而不济。岂非所谓顺天知时，通于权变者哉！兆民知圣上以水雨艰剧之故，休而息之，后日有衅，乘而用之，则所谓‘悦以犯难，民忘其死’者矣。”
<span class="c1">◎吴金华曰：○《易·兑卦》：说以先民，民忘其劳，说以犯难，民忘其死。○孔颖达疏：先以说豫劳民，然后使之犯难，则民皆授命，忘其犯难之死。</span>
于是遂罢。又上疏：“宜遵旧礼，为大臣发哀，
<span class="c1">◎《通典·八十一》载肃《请为大司马曹真临吊表》云：在礼，大臣之丧，天子临吊，诸侯之薨，又庭哭焉。同姓之臣，崇于异姓，自秦逮汉，多阙不修，暨光武颇遵其礼，于时群臣莫不竞劝。博士范升上疏称扬以为美，可依旧礼，为位而哭之，敦睦宗族。◎弼按：曹真死，在太和五年三月。</span>
荐果宗庙。”事皆施行。又上疏陈政本曰：“除无事之位，损不急之禄，止浮食之费，并从容之官；使官必有职，职任其事，事必受禄，禄代其耕，乃往古之常式，当今之所宜也。官寡而禄厚，则公家之费鲜，进仕之志劝。
<span class="c1">此句各本皆有，冯本无之。</span>
各展才力，莫相倚仗。敷奏以言，明试以功，能之与否，简在帝心。是以唐、虞之设官分职，申命公卿，各以其事，然后惟龙为纳言，
<span class="c1">◎《尚书·舜典》：帝曰：“龙，命汝作纳言，夙夜出纳，朕命惟允。”◎《孔传》云：纳言，喉舌之官，听下言纳于上，受上言宣于下，必以信。</span>
犹今尚书也，以出内帝命而已。夏、殷不可得而详。《甘誓》曰‘六事之人’，明六卿亦典事者也。《周官》则备矣，五日视朝，公卿大夫并进，而司士辨其位焉。
<span class="c1">◎《周礼·夏官·司士》：正朝仪之位，辨其贵贱之等。</span>
其《记》曰：‘坐而论道，谓之王公；作而行之，谓之士大夫。’
<span class="c1">◎《周礼·冬官·考工记》之辞。◎郑注：王公，天子诸侯也。士大夫亲受其职，居其官也。</span>
及汉之初，
<span class="c1">监本、官本“及”作“乃”。</span>
依拟前代，公卿皆亲以事升朝。故高祖躬追反走之周昌，
<span class="c1">◎《史记·周昌传》：昌为人强力，敢直言。尝燕时入奏事，高帝方拥戚姬，昌还走，高帝逐得。</span>
武帝遥可奉奏之汲黯，
<span class="c1">◎《汉书·汲黯传》：黯前奏事，上不冠，望见黯，避帷中，使人可其奏。</span>
宣帝使公卿五日一朝，
<span class="c1">◎《汉书·宣帝纪》：地节二年，上始亲政事，五日一听事。</span>
成帝始置尚书五人。
<span class="c1">◎《汉书·成帝纪》：建始四年，罢中书宦官，初置尚书员五人。</span>
自是陵迟，朝礼遂阙。可复五日视朝之仪，使公卿尚书各以事进。
<span class="c1">◎何焯曰：肃此奏欲渐革政归台阁之弊，乃当日之急务，又欲转移无迹，故但以复五日一朝之仪，各以事进为言。盖临朝奏事面取裁决，则尚书不得专执大柄，可否任心矣。</span>
废礼复兴，光宣圣绪，诚所谓名美而实厚者也。”

10. <span id="卷十三·魏书十三·钟繇华歆王朗传第十三-王朗-10"></span>
青龙中，山阳公薨，汉主也。肃上疏曰：“昔唐禅虞，虞禅夏，皆终三年之丧，然后践天子之尊。是以帝号无亏，君礼犹存。今山阳公承顺天命，允答民望，进禅大魏，退处宾位。公之奉魏，不敢不尽节。魏之待公，优崇而不臣。既至其薨，榇敛之制，舆徒之饰，皆同之于王者，是故远近归仁，以为盛美。且汉总帝皇之号，
<span class="c1">各本皆作“帝皇”，毛本作“帝王”，误。</span>
号曰皇帝。有别称帝，无别称皇，则皇是其差轻者也。故当高祖之时，土无二王，其父见在而使称皇，明非二王之嫌也。况今以赠终，可使称皇以配其谥。”明帝不从，使称皇，
<span class="c1">◎各本皆作“使称皇”，官本作“使称帝”。◎《考证》云：按文义，当作“使称帝”。盖王肃之意止欲其称皇，而明帝不从之也。◎姚范曰：“使称皇”下疑脱“帝”字。按肃意以山阳之禅，不比虞夏，故当从皇差轻之号，而不当称帝，魏明不从也。</span>
乃追谥曰汉孝献皇帝。
<span class="c1">◎孙盛曰：化合神者曰皇，德合天者曰帝。是故三皇创号，五帝次之。然则皇之为称，妙于帝矣。肃谓为轻，不亦谬乎！◎臣松之以为：上古谓皇，皇后帝，次言三、五，先皇后帝，诚如盛言。然汉氏诸帝，虽尊父为皇，其实则贵而无位，高而无民，比之于帝，得不谓之轻乎！魏因汉礼，名号无改。孝献之崩，岂得远考古义？肃之所云，盖就汉制而为言耳。谓之为谬，乃是讥汉，非难肃也。
<span class="c2">◎何焯曰：肃之说出于蔡邕。然秦尊庄襄王为太上皇，汉沿其名，未必为其贵而无位，高而无民也。</span>
</span>

11. <span id="卷十三·魏书十三·钟繇华歆王朗传第十三-王朗-11"></span>
后肃以常侍领秘书监，
<span class="c1">◎《御览》卷二百三十三载王肃表曰：青龙之末，主者启选秘书监，诏秘书驺吏以上三百余人。非但学问义理，当用有威严能检下者，诏肃以常侍领焉。◎又载王肃《秘书不应属少府表》曰：魏之秘书，即汉之东观，郡国称敢言之上东观。且自大魏分秘书而为中书以来，传绪相继，于今三监，未有隶名于少府者也。今欲使臣编名于驺隶，言事于外府，不亦隳朝章而辱国典乎？太和中，兰台秘书争议，三府奏议，秘书司先王之载籍，掌制书之典谟，与中书相亚，宜与中书为官联。◎又曰：青龙中，秘书丞郎与博士议郎同职近日月，宜在三台上。秘书丞郎乘鹿车，犹用尺奏，恐非陛下崇儒之本意也。臣以为秘书职于三台为近密，中书郎在尚书丞郎上，秘书丞郎宜次尚书郎下；不然，则宜次侍御史下。秘书丞郎俱四百石，迁宜比尚书郎，亦出宜为郡。此陛下崇儒术之盛旨也。尚书郎、侍御史皆乘犊车，而秘书丞郎独乘鹿车，不得朝服，恐非陛下转台郎以为秘书丞郎之本意也。◎洪饴孙曰：秘书监，一人，六百石，第三品，初属少府，及王肃为监，乃不复属。</span>
兼崇文观祭酒。
<span class="c1">青龙四年，置崇文观，征善属文者充之。</span>
景初间，宫室盛美，
<span class="c1">宋本“美”作 “兴”。</span>
民失农业，期信不敦，刑杀仓卒。肃上疏曰：“大魏承百王之极，生民无几，干戈未戢，诚宜息民而惠之以安静遐迩之时也。夫务畜积而息疲民，在于省徭役而勤稼穑。今宫室未就，功业未讫，运漕调发，转相供奉。是以丁夫疲于力作，农者离其南亩，种谷者寡，食谷者众，旧谷既没，新谷莫继。斯则有国之大患，而非备豫之长策也。今见作者三四万人，九龙可以安圣体，
<span class="c1">◎钱大昭曰：九龙殿，即崇华殿也，因灾而改名。</span>
其内足以列六宫，显阳之殿，又向将毕，惟泰极已前，
<span class="c1">◎胡三省曰：泰极，谓泰极殿也。</span>
功夫尚大，方向盛寒，疾疢或作。诚愿陛下发德音，下明诏，深愍役夫之疲劳，厚矜兆民之不赡，取常食廪之士，非急要者之用，选其丁壮，择留万人，使一期而更之，咸知息代有日，则莫不悦以即事，劳而不怨矣。
<span class="c1">◎《易》曰：说以使民，民忘其劳。</span>
计一岁有三百六十万夫，亦不为少。当一岁成者，听且三年。分遣其余，使皆即农，无穷之计也。仓有溢粟，民有余力：以此兴功，何功不立？以此行化，何化不成？夫信之于民，国家大宝也。仲尼曰：‘自古皆有死，民非信不立。’夫区区之晋国，微微之重耳，欲用其民，先示以信，是故原虽将降，顾信而归，用能一战而霸，于今见称。前车驾当幸洛阳，发民为营，有司命以营成而罢。
<span class="c1">◎胡三省曰：此营垒之营。</span>
既成，又利其功力，不以时遣。有司徒营其目前之利，
<span class="c1">◎胡三省曰：此营求之营。</span>
不顾经国之体。臣愚以为自今之后，
<span class="c1">宋本“之”作“以”。</span>
傥复使民，宜明其令，使必如期。若有事以次，宁复更发，无或失信。
<span class="c1">◎胡三省曰：谓始焉于甲处营造，发民就役；次焉于乙处营造，不可仍用甲处就役之民，宁使更发民以供乙处之役也。</span>
凡陛下临事之所行刑，
<span class="c1">宋本“事”作“时”。</span>
皆有罪之吏，宜死之人也。然众庶不知，谓为仓卒。故愿陛下下之于吏而暴其罪，钧其死也，
<span class="c1">◎胡三省曰：钧，与均同。</span>
无使汙于宫掖，而为远近所疑。且人命至重，难生易杀，气绝而不续者也，是以圣贤重之。孟轲称杀一无辜以取天下，仁者不为也。汉时有犯跸惊乘舆马者，廷尉张释之奏使罚金，文帝怪其轻，而释之曰： ‘方其时，上使诛之则已。今下廷尉。廷尉，天下之平也，一倾之，天下用法皆为轻重，民安所措其手足？’臣以为大失其义，非忠臣所宜陈也。廷尉者，天子之吏也，犹不可以失平，而天子之身，反可以惑谬乎？
<span class="c1">◎胡三省曰：斯论诚足以矫张释之之失言。</span>
斯重于为己，而轻于为君，不忠之甚也。
<span class="c1">释之抑扬之词，得此正论，庶不害意，而启人主猝杀人之惨也，所关甚大。</span>
周公曰：‘天子无戏言；言则史书之，工诵之，士称之。’言犹不戏，而况行之乎？故释之之言不可不察，周公之戒不可不法也。”又陈“诸鸟兽无用之物，而有刍谷人徒之费，皆可蠲除。”

12. <span id="卷十三·魏书十三·钟繇华歆王朗传第十三-王朗-12"></span>
帝尝问曰：“汉桓帝时，白马令李云上书言：‘帝者，谛也。是帝欲不谛。’当何得不死？”
<span class="c1">◎范《书·李云传》：云字行祖，甘陵人。初举孝廉，再迁白马令。云素刚，忧国将危，露布上书曰：“孔子云：‘帝者，谛也。’今官位错乱，小人谄进，财货公行，政化日损，是帝欲不谛乎？”帝得奏震怒，曰：“帝欲不谛，是何等语？”下有司逮云，死狱中。◎《春秋运斗枢》曰：五帝修名立功，修德成化，统调阴阳，招类使神，故称帝，帝之言谛也。◎郑玄注云：审谛于物色也。</span>
肃对曰：“但为言失逆顺之节。原其本意，皆欲尽心，念存补国。且帝者之威，过于雷霆，杀一匹夫，无异蝼蚁。宽而宥之，可以示容受切言，广德宇于天下。故臣以为杀之未必为是也。”帝又问：“司马迁以受刑之故，内怀隐切，著《史记》非贬孝武，令人切齿。”对曰：“司马迁记事，不虚美，不隐恶。刘向、扬雄服其善叙事，有良史之才，谓之实录。
<span class="c1">◎《汉书·司马迁传》赞曰：刘向、扬雄博极群书，皆称迁有良史之才，服其善叙事理，辨而不华，质而不俚，其文直，其事核，不虚美，不隐恶，故谓之实录。</span>
汉武帝闻其述史记，取孝景及己本纪览之，于是大怒，削而投之。于今此两纪有录无书。
<span class="c1">◎《汉书·司马迁传》：十篇缺，有录无书。◎张晏曰：迁没之后，亡《景纪》、《武纪》。◎司马贞《索隐》曰：《景纪》取班《书》补之，《武纪》专取《封禅书》。</span>
后遭李陵事，遂下迁蚕室。
<span class="c1">◎师古曰：蚕室，初腐刑所居温密之室也。</span>
此为隐切在孝武，而不在于史迁也。”
<span class="c1">◎何焯曰：子雍此对，本之卫敬仲，
<span class="c2">敬仲，卫宏之字。</span>
与班氏所记不同。敬仲所记非实，于时主则为善对。</span>

13. <span id="卷十三·魏书十三·钟繇华歆王朗传第十三-王朗-13"></span>
正始元年，出为广平太守。
<span class="c1">◎钱大昭曰：广平郡，黄初二年以魏郡西部置。◎弼按：肃为广平太守，到官下教问张臶家，见《管宁传》。</span>
公事征还，拜议郎。
<span class="c1">肃以常侍出典郡守，还拜议郎，官秩俱微。</span>
顷之，为侍中，迁太常。时大将军曹爽专权，任用何晏、邓飏等。肃与太尉蒋济、司农桓范论及时政，肃正色曰：“此辈即弘恭、石显之属，复称说邪！”爽闻之，戒何晏等曰：“当共慎之！公卿已比诸君前世恶人矣。”坐宗庙事免。后为光禄勋。时有二鱼长尺，集于武库之屋，有司以为吉祥。肃曰：“鱼生于渊而亢于屋，介鳞之物失其所也。边将其殆有弃甲之变乎？”其后果有东关之败。
<span class="c1">◎东关之役，在魏嘉平四年。◎胡三省曰：○今栅江口有两山，濡须山在和州界，谓之东关，七宝山在无为军界，谓之西关，两山对峙，中为石梁，凿石通水。○《唐志》：庐州巢县东南四十里有故东关。◎《一统志》：今安徽和州含山县西南七十里，濡须坞之北。</span>
徙为河南尹。嘉平六年，
<span class="c1">肃嘉平六年列名奏永宁宫。</span>
持节兼太常，奉法驾，迎高贵乡公于元城。
<span class="c1">元城，见《文纪》黄初二年“阳平郡”注，又见《齐王纪》嘉平六年注。</span>
是岁，白气经天，
<span class="c1">◎钱大昭曰：《晋书·宣帝纪》白气经天在正元元年十一月，此言“嘉平六年”者，盖高贵乡公以是年十月改元也。</span>
大将军司马景王问肃其故，肃答曰：“此蚩尤之旗也，
<span class="c1">◎潘眉曰：○蚩尤之旗，见《天文志》。类彗而曲，象旗。见则王者征伐四方。○又《御览·二十七》引《皇览·冢墓记》云：蚩尤冢在东郡寿张县阚城中，人常以十月（说）〈朔〉，云每有气如匹绛，自上属下，号曰蚩尤旗。○此旗恒有，非肃所云也。</span>
东南其有乱乎？君若修己以安百姓，则天下乐安者归德，唱乱者先亡矣。”明年春，镇东将军毌丘俭、扬州刺史文钦反，景王谓肃曰：“霍光感夏侯胜之言，始重儒学之士，良有以也。
<span class="c1">◎《汉书·夏侯胜传》：霍光与张安世谋欲废昌邑王，光让安世，以为泄语，乃召问夏侯胜。胜引《洪范传》以对光。安世大惊，以此益重经术。</span>
安国宁主，其术焉在？”肃曰：“昔关羽率荆州之众，降于禁于汉滨，遂有北向争天下之志。后孙权袭取其将士家属，羽士众一旦瓦解。今淮南将士父母妻子皆在内州，
<span class="c1">◎胡三省曰：魏制，诸将出征及镇守方面，皆留质任。时淮南将士皆自内州出戍，故家属皆留内。</span>
但急往御卫，
<span class="c1">◎胡三省曰：御俭、钦之众，使不得进，又卫其家属。</span>
使不得前，必有关羽土崩之势矣。”
<span class="c1">◎李安溪曰：钟会不虑此而举逆谋，故不旋踵夷灭也。</span>
景王从之，遂破俭、钦。后迁中领军，加散骑常侍，增邑三百，并前二千二百户。甘露元年薨，
<span class="c1">◎《寰宇记》卷二十三：王肃墓在沂州承县东南二十五里。◎姚范曰：《朱建平传》“肃年六十二”，盖生于兴平二年乙亥。◎潘眉曰：肃年六十四岁。◎弼按：潘说不知何据。《蜀志·许靖传》注王朗与靖书云“大男名肃，年二十九岁”，按此书当在黄初四年也。</span>
门生縗绖者以百数。追赠卫将军，谥曰景侯。子恽嗣。恽薨，无子，国绝。景元四年，封肃子恂为兰陵侯。咸熙中，开建五等，以肃著勋前朝，改封恂为承子。
<span class="c1">◎赵一清曰：○肃女適司马文王，故嗣爵无替。○《前汉书·地理志》：承属东海郡。○应劭曰：音证。○字本作“氶”，以示水所经而名。今本作“承”，非也。◎王先谦曰：○《广韵》：氶，县名，在沂州，匡衡所居。○《一统志》：故城，今峄县西北一里，氶水在县西。◎弼按：王朗夫人杨氏、王肃夫人羊氏，俱见《晋书·文明王皇后传》。</span>
<span class="c1">◎《世语》曰：恂字子良，大有通识，
<span class="c2">◎潘眉曰：子良，《晋书》作“良夫”，疑此“子”字衍文，“大”字即“夫”字之讹。弟恺字君夫。</span>
在朝忠正。历河南尹、侍中，所居有称。乃心存公，有匪躬之节。鬲令袁毅馈以骏马，知其贪财，不受。毅竟以黩货而败。建立二学，崇明五经，皆恂所建。卒时年四十余，赠车骑将军。肃女適司马文王，即文明皇后，生晋武帝、齐献王攸。◎《晋诸公赞》曰：恂兄弟八人。其达者，虔字恭祖，以功幹见称，位至尚书。弟恺，字君夫，少有才力而无行检，与卫尉石崇友善，俱以豪侈竞于世，终于后将军。
<span class="c2">◎《晋书·王恂传》：恺既世族国戚，性复豪侈，用赤石脂泥壁。石崇与恺将为鸩毒之事，司隶校尉傅祇劾之，有司皆论正重罪，诏特原之。及卒，谧曰丑。</span>
虔子康、隆，
<span class="c2">◎潘眉曰：○《晋书·王雅传》：雅，王肃曾孙也，祖隆。○然则隆亦肃子，疑“虔子”之“子”本是“弟”字。◎沈家本曰：上文先曰“虔”，后曰“弟恺”，则不得复云“虔弟某某”矣。潘说未谛。惟与《晋书》乖异，未详。</span>
仕亦宦达，为后世所重。</span>

14. <span id="卷十三·魏书十三·钟繇华歆王朗传第十三-王朗-14"></span>
初，肃善贾、马之学，而不好郑氏，
<span class="c1">◎孔颖达曰：郑玄以为禹治水毕，乃流四凶，故王肃难郑言：“若待禹治水功成，而后以鲧为无功殛之，是为舜用人子之功而流放其父，则禹之勤劳適足使父致殛，为舜失五典克从之义，禹陷三千莫大之罪，进退无据，亦甚迂哉。”</span>
采会同异，为《尚书》、《诗》、《论语》、《三礼》、《左氏》解，及撰定父朗所作《易传》，皆列于学官。其所论驳朝廷典制、郊祀、宗庙、丧纪、轻重，凡百余篇。
<span class="c1">◎《释文·叙录》：《周易》王肃注十卷，东海兰陵人，魏卫将军、太常、兰陵景侯。◎弼按：肃袭封兰陵侯，非兰陵县人，《释文》误。◎《隋书·经籍志》：《周易》十卷，魏卫将军王肃注。◎《唐经籍志》：《周易》十卷，王肃注。◎《艺文志》：王肃注十卷。◎《宋史·艺文志》：王肃《传》十一卷。◎姚振宗曰：后人辑肃所作《音》一卷，附书后，故十一卷。◎张惠言曰：肃著书务排郑氏，马、郑不同者则从马，马与郑同则并背马。然其训诂大义出于马、郑者十七。疑出于马、郑者，其父朗之学也；掊击马、郑者，肃之学也。◎马国翰曰：肃注在魏立学，颇著盛名，虽与康成殊异，要皆有据，朱子每称之，盖有所取。◎《释文·叙录》：《尚书》王肃注十卷。◎又曰：王肃亦注今文，而解大与古文相类，或肃私见《孔传》而秘之乎？◎《魏志·高贵乡公纪》：甘露元年夏四月丙辰，帝幸太学讲《尚书》。帝问曰：“郑玄云：‘稽古同天，书尧同于天也。’王肃云：‘尧顺考古，道而行之。’二义不同，何者为是？”博士庾峻对曰：“贾、马及肃皆以为顺考古道，肃义为长。”◎钱大昕《考异》曰：按肃卒于是年，而其说已为博士所习，进讲人主之前，盖肃兼通诸经，强辩求胜，又以三公之子，早登显要，易为人所信从也。◎《隋书·经籍志》：《尚书》十一卷，王肃注。◎《唐经籍志》：《古文尚书》十卷，王肃注。◎《艺文志》：王肃注十卷。◎日本国人佐世《见在书目》：《今文尚书》十卷，王肃注。◎马国翰曰：肃之学专与郑为难，郑赞谓“孔子撰书，乃尊而命之《尚书》。尚者，上也”，肃序谓“上所言，史所书，故曰《尚书》”，开卷已自立异。◎《隋书·经籍志》：《尚书驳议》五卷，王肃撰。◎《唐经籍志》：《尚书释驳》五卷，王肃撰。《尚书答问》三卷，王肃注。◎《释文·叙录》：郑玄作《毛诗笺》，申明毛义，难三家，于是三家遂废。魏太常王肃更述毛非郑。◎又曰：王肃注二十卷。◎《隋书·经籍志》：《毛诗》二十卷，王肃注。《毛诗义驳》八卷，王肃撰。《毛诗奏事》一卷，王肃撰。《毛诗问难》二卷，王肃撰，亡。◎马国翰曰：《义驳》者，驳郑氏义也。《奏事》者，取郑氏之违失，条奏于朝也。《问难》者，亦申毛以难郑也。◎《释文·叙录》：王肃注《周官》十二卷。◎《隋书·经籍志》：《周官礼》十二卷，王肃注。〖《唐志》同。〗《仪礼》十七卷，王肃注。〖《唐志》同。〗◎姚振宗曰：本传言肃注《三礼》，隋唐三志亦各有肃注《仪礼》十七卷，《释文·叙录》云马融、王肃等九人并注《丧服》，不言肃注《仪礼》，与隋、唐志异，岂陆氏未见其本邪？抑肃实止注《丧服》，隋、唐志误列其目邪？◎《隋书·经籍志》：《丧服经传》一卷，王肃注。◎《唐艺文志》：王肃注《丧服纪》一卷。◎《晋书·礼志》：太康初，尚书郎挚虞表请增损《新礼》，曰：“宜依王景侯所撰《丧服变除》，使类统明正，以断疑争。◎《隋书·经籍志》：《丧服要记》一卷，王肃注。〖《唐志》同。〗◎《释文·叙录》：王肃注礼记三十卷，〖隋、唐志同。〗《三礼音》各一卷。◎《宋书·乐志》：王肃私造宗庙诗颂十二篇。◎《释文·叙录》：《左氏》王肃注三十卷。〖隋、唐志同。〗◎《隋书·经籍志》：《孝经》一卷，王肃解。〖《唐志》同。〗◎《释文·叙录》：《论语》王肃注十卷。◎《隋书·经籍志》：梁有王肃注《论语》十卷，亡。梁有《论语释驳》三卷，王肃撰，亡。◎《唐经籍志》：《论语》十卷王肃注。〖《艺文志》同。〗◎《隋书·经籍志》：梁有《祭法》五卷，又《明堂议》三卷，王肃撰，亡。◎《隋志·春秋类》：《春秋外传章句》一卷，王肃撰。梁二十一卷。◎《唐经籍志》：《春秋外传国语章句》二十二卷，王肃注。◎姚振宗曰：韦注《国语》伹述郑、贾、虞、唐四家，则当时王子雍、孙叔然之注不行于江表。◎〈《隋书·经籍志》〉：
<span class="c2">下“《孔子家语》”句本接上“《明堂议》”句，而卢于《补传》中增《春秋外传》一节，遂使下句失属。据此，补“《隋书·经籍志》”五字。</span>
《孔子家语》二十一卷，王肃解。〖唐、宋志作十卷。〗《王子正论》十卷，王肃撰。〖《唐志》同。〗魏卫将军王肃《集》五卷。〖《唐志》同。〗◎严可均《三国文》辑本一卷，凡赋、表、疏、议、答难、答问、教、书、叙、颂、贺正仪、纳征辞、家诫，综三十五篇。</span>
时乐安孙叔然，
<span class="c1">◎《郡国志》：青州乐安国乐安。◎《一统志》：乐安故城，今山东青州府博兴县北。◎《经义考》曰：《访碑录》载淄川长山县西南三十里长白山东有孙炎碑，碑阴有门徒姓名，甘露五年立。惜今不可得见矣。</span>
<span class="c1">◎臣松之案：叔然与晋武帝同名，故称其字。</span>
受学郑玄之门，人称东州大儒。征为秘书监，不就。肃集《圣证论》以讥短玄，
<span class="c1">◎《释文·叙录》曰：肃又作《圣证论》难郑玄。◎《隋书·经籍志》：《圣证论》十二卷，王肃撰。</span>
叔然驳而释之，及作《周易》、《春秋》例，
<span class="c1">◎《宋史·二百六十七》张洎对状引孙炎《例》云：初九为元士，九二为大夫，九三为诸侯。</span>
《毛诗》、《礼记》、《春秋三传》、《国语》、《尔雅》诸注，
<span class="c1">◎侯康曰：叔然注今绝无传，其旁见《尔雅》注者多与《毛传》合。盖毛公本以《雅》训释《诗》者也。◎《释文·叙录》：孙炎注《礼记》二十九卷。◎《隋书·经籍志》：《礼记》三十卷，魏秘书监孙炎注。〖《唐志》同。〗◎《旧唐书·元行冲传》：张说奏言：“《礼记》是前汉戴德、戴圣所编录。至魏孙炎始改旧本，以类相比，有同钞书，先儒所非。贞观中，魏徵因孙炎所修更加整次，兼为之注，恐不可用。”帝然之，书留中不出。行冲著《释疑》曰：“郑学有孙炎，虽扶郑义，乃易前编，条例支分，箴石间起。魏氏釆众说之精简，刊正芟砻。”◎王应膦曰：朱文公惜魏徵书之不复见，此张说文人不通经之过也。◎姚振宗曰：大、小戴可以删存，后儒无不可以取裁，张燕公骏魏徵类《礼》，并诋孙炎之书，非通论也。宜元行冲作《释疑》以自解焉。◎《释文·叙录》：《尔雅》孙炎注三卷，音一卷。〖◎《隋志》作七卷，《唐志》作六卷。◎姚振宗曰：《隋志》七卷，并音一卷在内。〗◎《颜氏家训·音辞篇》：孙叔然创《尔雅音义》，是汉末人独知反语，至于魏世，此事大行。高贵乡公不解反语，以为怪异，自兹厥后，音韵锋出，各有土风，递相非笑。◎《释文·叙录》曰：古人音书，止为譬况之说，孙炎始为反语。◎《玉海·艺文·小学类》曰：世谓仓颉制字，孙炎作音，沈约撰韵，同为椎轮之始。</span>
又注书十余篇。
<span class="c1">
<span class="c2">◎吴金华曰：注，当从百衲本、汲本、殿本、局本等作“著”。冯本、金陵活字本相承作“注”，系涉上文 “诸注”而误。</span>
◎《通典·九十九》：或问：“长吏迁，在传舍而死，彼迎吏未至，此二国吏服谁当轻重？”孙叔然答曰：“古者，诸侯以国为家，卫出其君于襄牛，不书出奔，以未出境也。卫侯奔死乌，《传》曰：“犹在境内，则卫君也。”虽出传舍，固当以君服之。彼迎吏，依‘娶女有吉日，夫死斩衰吊’，即葬除之。”</span>
自魏初征士敦煌周生烈，
<span class="c1">◎《郡国志》：凉州敦煌郡敦煌。◎《一统志》：敦煌故城，今新疆安西州敦煌县治。</span>
<span class="c1">◎臣松之案：此人姓周生，名烈。何晏《论语集解》有烈《义例》，余所著述，见《晋武帝中经簿》。
<span class="c2">◎赵一清曰：◎《后汉书》有周生丰，见《冯衍传》，注引《风俗通》云“周生，姓也”。◎罗泌《路史·后纪》曰：○《敦煌实录》：魏侍中周生烈本姓唐，外养周氏，因为姓。○亦见《七录》及《中经簿》。◎《隋经籍志》：《周生子要论》一卷，录一卷，魏侍中周生烈撰。◎案：烈为张既辟举，见《既传》。◎姚振宗曰：○《姓苑》引晋武帝《中经簿》云：姓周生，名烈，为博士。◎《释文·叙录》：周生烈，燉煌人。◎《七录》云：字文逢，本姓唐，魏博士、侍中。◎又曰：魏征士燉煌周生烈注解《左氏传》。◎葛洪曰：周生烈学精而不仕。◎何晏《集解·序》曰：近故司空陈群、博士周生烈，皆为义说。◎邢昺曰：此二人皆为《论语》作注，而说其义，故曰“《义说》”。◎马国翰曰：周生烈《义说》，隋、唐志皆不著录，惟何晏《集解》采之，凡十有四节。皇侃疏明标周生烈，而邢疏并作“周曰”。其说“冉子退朝”为“鲁君之朝”，与郑玄解“季氏私朝”不合。说“乡原”为“所至之乡，辄原其人情，而为己意以待之”，更迂曲戾于孟子。然其他解悉纯正，朱子《集注》用之。◎马总《意林》曰：○周生烈子《自序》云：六蔽鄙夫燉煌周生烈，字文逸。张角败后，天下溃乱，哀苦之间，故著此书。以尧、舜作幹植，仲尼作师诫。◎《宋书·大且渠蒙逊传》：元嘉十四年，河西王茂虔奉表献方物，并献《周生子》十三卷。◎《隋书·经籍志》：梁有《周生子要论》一卷，录一卷，魏侍中周生烈撰，亡。◎《唐经籍志》：《周生烈子》五卷，周生子志。◎《艺文志》：《周生烈子》五卷。◎沈家本曰：○《隋志》：《晋中经》十四卷，荀勖撰。○《新唐志》：荀勖《晋中经簿》十四卷。○《旧志》卷同，“中经”作“中书”，字之误也。○《隋志》序曰：董卓之乱，献帝西迁，图书、缣帛，军人皆取为帷囊，所收而西，犹七十余载，两京大乱，埽地皆尽。魏氏代汉，采掇遗亡，藏在秘书，中外三阁。魏秘书郎郑默始制《中经》，秘书监荀勖又因《中经》更著《新簿》，分为四部，总括群书。一曰甲部，纪六艺及小学等书；二曰乙部，有古诸子家、近世子家、兵书、兵家术数；三曰丙部，有《史记》旧事、《皇览簿》杂事；四曰丁部，有诗、赋、图、赞、《汲冢书》。大凡四部，合二万九千九百四十五卷。但录题及言，盛以缥囊，书用缃素。至于作者之意，无所论辨。○《晋书·荀勖传》：勖领秘书监，与张华依刘向《别录》整理记籍，又得汲郡冢中古文竹书，勖撰次之，以为《中经》，列在秘书。○案：依事当称“《中经簿》”，《唐志》有“簿”字是也，《隋志》无“簿”字，疑是夺文。裴氏两引之，皆称“晋武帝《中经簿》”，其所见固有“簿”字。◎弼按：《蜀志·秦宓传》注作“《中经部》”。◎章宗源曰：《周礼·天官》《正义》、《经典释文·序录》、《汉书·货殖传》注、《书钞·仪饰部》、《御览·文部》并引晋《中经簿》。</span>
</span>
明帝时，大司农弘农董遇等，亦历注经传，颇传于世。
<span class="c1">◎《释文·叙录》：董遇《易章句》十二卷，字季直，弘农华阴人，魏侍中、大司农。《七志》、《七录》并云十卷。◎《隋书·经籍志》：梁有魏大司农卿董遇注《周易》十卷，亡。◎《唐经籍志》：《周易》十卷，董遇注。◎《艺文志》：董遇注十卷。◎张惠言《易义别录》辑本序曰：考《集解》不引董遇，则遇书亡于唐初，遇著书在王肃前，故无与肃合者。其于郑、荀则多同义，虽不可考，要之为《费氏易》也。◎《释文·叙录》：董遇注解《左氏传》。◎又曰：董遇《章句》三十卷。◎《隋书·经籍志》：《春秋左氏传》三十卷，董遇章句。◎《唐经籍志》：《春秋左氏经传章句》三十卷，董遇注。◎《艺文志》：董氏《左氏经传章句》三十卷。◎赵一清曰：○孔颖达《春秋左氏传·序》《正义》曰：中兴以后，陈元、郑众、贾逵、马融、延笃、彭仲博、许惠卿、服虔、颖容之徒，皆传《左氏春秋》。魏世则王肃、董遇为之注。○一清按：《春秋正义》多引董遇本以正异同，则其书唐时犹未亡也。</span>
<span class="c1">◎《魏略》曰：遇字季直，性质讷而好学。兴平中，关中扰乱，与兄季中依将军段煨。采稆负贩，
<span class="c2">◎范《书·献纪》：尚书郎以下自出采稆。◎章怀注：稆，音吕。○《埤苍》曰：穞，自生也。○“稆”与“穞”同，自生稻也。</span>
而常挟持经书，投间习读。其兄笑之而遇不改。及建安初，王纲小设，郡举孝廉，稍迁黄门侍郎。是时，汉帝委政太祖，遇旦夕侍讲，为天子所爱信。至二十二年，许中百官矫制，遇虽不与谋，犹被录诣邺，
<span class="c2">◎姚振宗曰：○《魏志·武纪》：二十三年春正月，汉太医令吉本与少府耿纪、司直韦晃等反，攻许，烧丞相长史王必营，必与颍川典农中郎将严匡讨斩之。○注引《山阳公载纪》曰“王闻王必死，盛怒，召汉百官诣邺”云云。《魏略》称“被录诣邺”者，似即指此事。盖二十三年，非二十二年也。
<span class="c3">疑遇在不救火者中，说见《武纪》。</span>
</span>
转为冗散。常从太祖西征，道由孟津，过弘农王冢。太祖疑欲谒，顾问左右，左右莫对，遇乃越第进曰： “《春秋》之义，国君即位未踰年而卒，未成为君。弘农王即阼既浅，又为暴臣所制，降在藩国，不应谒。”太祖乃过。
<span class="c2">◎何焯曰：宏农虽未逾年，然尝北面臣之，则故君也，遇谓“不应谒”者，非。</span>
黄初中，出为郡守。明帝时，入为侍中、大司农。数年，病亡。初，遇善治《老子》，为《老子》作训注。又善《左氏传》，更为作《朱墨别异》。人有从学者，遇不肯教，而云“必当先读百遍”，言“读书百遍，而义自见”。从学者云：“苦渴无日。”
<span class="c2">《御览·二六》引《魏略》作“苦难得暇日”。</span>
遇言“当以三余”。或问三余之意，遇言“冬者岁之余，夜者日之余，阴雨者时之余也”。
<span class="c2">时，一作“晴”。</span>
由是诸生少从遇学，无传其《朱墨》者。
<span class="c2">◎姚振宗曰：隋志有贾逵《春秋左氏经传朱墨列》一卷，遇此作盖本之贾氏。◎弼按：此或为朱墨本之权舆。</span>
◎《世语》曰：遇子绥，位至秘书监，亦有才学。齐王冏功臣董艾，即绥之子也。
<span class="c2">◎《晋书·齐王冏传》：冏与龙骧将军董艾等起军。◎又云：长沙王义径入宫，发兵攻冏府，冏遣董艾陈兵宫西。</span>
◎《魏略》以遇及贾洪、
<span class="c2">各本《魏略》上均未空格，似嫌与上文相蒙，惟宋本空格，今从之。</span>
邯郸淳、薛夏、隗禧、苏林、乐详等
<span class="c2">元本、冯本、吴本“详”作“祥”，误。</span>
七人为儒宗，其序曰：“从初平之元，至建安之末，天下分崩，人怀苟且，纲纪既衰，儒道尤甚。至黄初元年之后，新主乃复始，扫除太学之灰炭，补旧石碑之缺坏，
<span class="c2">◎侯康曰：《唐志》有《今字石经毛诗》三卷，《今字石经郑氏尚书》八卷。今字者皆一字，盖指隶书一体也。一字本汉时所建，而《毛诗》、《郑氏尚书》后汉不立学官，必无刊石之理。全祖望谓是黄初时邯鄂淳补修，引鱼豢《魏略·儒宗传》序曰“黄初元年之后，新主乃始扫除大学灰炭，补旧石碑之阙坏”云云，谓是时淳方以博士给事中，是补正熹平隶字旧刻者淳也，且谓《隋志》以《正始石经》为一字，其误即源于此。今从之。全氏之意，以熹平黄初所立《石经》皆一字，正始所立乃是三字，诸家但知有熹平、正始二刻，全氏细绎史注，乃知复有黄初补刻也。◎弼按：石经一字三体之辨，详见《齐王纪》卷首注引《搜神记》。</span>
备博士之员录，依汉甲乙以考课。申告州郡，有欲学者，皆遣诣太学。太学始开，有弟子数百人。至太和、青龙中，中外多事，人怀避就。虽性非解学，多求诣太学。太学诸生有千数，而诸博士率皆粗疏，无以教弟子。弟子本以避役，
<span class="c2">宋本“以”作“亦”。</span>
竟无能习学，
<span class="c2">◎王鸣盛曰：补旧碑缺坏，疑即指蔡邕石经而言。太和、青龙正孔明屡出祁山之时，所谓避就者，即避役也。《刘馥子靖传》靖上疏曰“黄初以来，崇立太学，二十余年，寡有成者，盖由博士选轻，诸生避役，高门子弟，耻非其伦”，正指此事。上文《朗传》注中谓“西京学官博士七千余人”，〖博士下当脱“弟子”二字。〗今此曰“数百人”，较汉盛时多寡悬殊。</span>
冬来春去，岁岁如是。又虽有精者，而台阁举格太高，加不念统其大义，而问字指墨法点注之间，百人同试，度者未十。是以志学之士，遂复陵迟，而末求浮虚者各竞逐也。正始中，有诏议圜丘，普延学士。是时郎官及司徒领吏二万余人，虽复分布，见在京师者尚且万人，而应书与议者略无几人。又是时朝堂公卿以下四百余人，其能操笔者未有十人，
<span class="c2">◎弼按：就本志王粲、卫觊、刘劭诸传所载，词藻之士已数十人，而裴注所引不与焉。俊彦闳儒，一时称盛。此云“操笔者未有十人”，谁其信之。</span>
多皆相从饱食而退。嗟夫！学业沈陨，乃至于此。是以私心常区区贵乎数公者，各处荒乱之际，而能守志弥敦者也。”贾洪字叔业，京兆新丰人也。
<span class="c2">◎《郡国志》：司隶京兆尹新丰。◎《一统志》：新丰故城，今陕西西安府临潼县东北。</span>
好学有才，
<span class="c2">何焯校本“好学”上增“家贫”二字，从御览补。</span>
而特精于《春秋左传》。建安初，仕郡，举计掾，应州辟。时州中自参军事以下百余人，
<span class="c2">一本校改作“参军录事”。</span>
唯洪与冯翊严苞交通才学最高。洪历守三县令，
<span class="c2">◎官本《考证》曰：严苞交通，《太平御览》作“严苞字文通，才学最高”，下多“故众为之语曰‘州中晔晔贾叔业，辨论汹汹严文通’”二十字。</span>
所在辄开除厩舍，亲授诸生。后马超反，超劫洪，将诣华阴，使作露布。洪不获已，为作之。司徒钟繇在东，识其文，曰：“此贾洪作也。”及超破走，太祖召洪署军谋掾，犹以其前为超作露布文，故不即叙。晚乃出为阴泉长。
<span class="c2">◎沈家本曰：阴泉，或为“阳泉”之误。阳泉，西汉县，属六安国；东汉侯国，属庐江郡。</span>
延康中，转为白马王相。
<span class="c2">◎本志《楚王彪传》：建安二十一年，封寿春侯。黄初七年，徙封白马。◎是延康中不得称“白马王相”。◎《郡国志》：兖州东郡白马。◎关羽刺颜良，解白马围，即此。◎《一统志》：白马故城，今河南卫辉府滑县东二十里。</span>
善能谈戏。王彪亦雅好文学，常师宗之，过于三卿。数岁病亡，亡时年五十余，时人为之恨仕不至二千石。而严苞亦历守二县，黄初中，以高才入为秘书丞，数奏文赋，文帝异之。出为西平太守，卒官。
<span class="c2">◎汉未有两西平，一为凉州金城郡分置之西平郡，一为豫州汝南郡之西平县。谢鍾英《三国疆域志补注》于凉州西平郡下引《魏略》“黄初中严苞为西平太守”，复于豫州汝南郡西平县下亦引《魏略》“严苞为西平太守”事，且云“汉末升西平作郡，黄初后始复为县”云云。◎弼按：谢氏以一事系属于两地，诚误。其云“汉末作郡，黄初为县”，尤近于臆测。王先谦氏兼采其说，而未加纠正，可异也。</span>
薛夏字宣声，天水人也。
<span class="c2">◎天水，见《明纪》太和二年。◎潘眉曰：汉武帝置天水郡，明帝永平十七年更名汉阳郡，晋复为天水郡。此郡前汉为天水，后汉为汉阳，魏亦为汉阳，晋复为天水也。薛夏汉末人，当为汉阳人，《魏略》以为天水人，据晋时郡名追改之，然述游太祖言则曰“汉阳儿辈”，述其敕子则曰“无还天水”，彼此岐说，判若两地，览者惑焉。◎洪亮吉曰：晋始复汉阳为天水郡。◎谢鍾英曰：证以《国志》，黄初以后郡名天水。◎《通鉴》胡注：魏复汉阳为天水。◎吴增僅曰：史文于魏末代汉之先，皆书汉阳；文帝印位以后，则书天水。犁然有别。◎沈家本曰：《晋书·地理志》、《魏书·地形志》并云“晋复为天水郡”，此潘说所本，然考《明纪》“太和二年，天水、南安、安定三郡叛应亮”，曹真、张郃传、诸葛亮传并同，《卫臻传》“诸葛亮寇天水”，《阎温传》“天水西城人”，杨阜、姜维传并云“天水冀人”，《邓艾传》有天水太守王颀，《姜维传》亦有天水太守，是魏时已复名天水，不名汉阳矣。《裴潜传》注引《魏略·严幹传》“马超破，为汉阳太守”，事在建安十六年。《武纪》“建安十九年，南安赵衢、汉阳尹奉等讨超”，其时尚称汉阳也。《张既传》“其后与曹洪破吴兰于下辩，是时太祖徙民，以充河北、陇西、天水、南安，民相恐动”，又云“令既之武都，徙氐五万余落，出居扶风、天水界”，破吴兰在二十三年，徙民当在此时，郡名之改亦当在此时，故《张既传》叠见。《魏略》述操语尚称“汉阳”，在郡名未改之时，其敕子称天水，在郡名已复之后，非彼此歧异，潘未深考耳。</span>
博学有才。天水旧有姜、阎、任、赵四姓，常推于郡中，而夏为单家，不为降屈。四姓欲共治之，夏乃游逸，东诣京师。太祖宿闻其名，甚礼遇之。后四姓又使囚遥引夏，关移颍川，
<span class="c2">◎周寿昌曰：○今有司越境拘人，谓之关捕，其文书谓之关文。○《韵会》：关，要会也。○《博雅》：驿也。移文从驿递，使之会捕，不得遁也。○关亦有索意，《史记·封禅书》“因巫为主人，关饮食”是也。</span>
收捕系狱。时太祖已在冀州，闻夏为本郡所质，抚掌曰：“夏无罪也。汉阳儿辈直欲杀之耳！”乃告颍川，使理出之，召署军谋掾。文帝又嘉其才，黄初中为秘书丞，帝每与夏推论书传，未尝不终日也。每呼之不名，而谓之薛君。夏居甚贫，帝又顾其衣薄，解所御服袍赐之。其后征东将军曹休来朝，时帝方与夏有所咨论，
<span class="c2">一本校改“咨”作“谘”。</span>
而外启休到，帝引入。坐定，帝顾夏言之于休曰：
<span class="c2">《御览》“言”作“目”。</span>
“此君，秘书丞天水薛宣声也，宜共谈。”其见遇如此。寻欲用之，会文帝崩。至太和中，尝以公事移兰台。兰台自以台也，而秘书署耳，谓夏为不得移也，
<span class="c2">宋本、冯本“移”作“仪”，误。</span>
推使当有坐者。夏报之曰：“兰台为外台，秘书为内阁，台、阁，一也，
<span class="c2">《御览》作“台也，阁也。”</span>
何不相移之有？”兰台屈无以折。
<span class="c2">何焯校本“折”下增“之”字。</span>
自是之后，遂以为常。后数岁病亡，敕其子无还天水。
<span class="c2">◎赵一清曰：○《拾遗记》：薛夏博学绝伦，母孕夏时，梦人遗之一箧衣，云：“夫人必产贤明之子也，为帝王之所崇。”母记所梦之日。及生夏，年及弱冠，才辩过人。魏文帝与之讲论，终日不息，应对如流，无有疑滞。帝曰：“昔公孙龙称为辩捷，而迂诞诬妄；今子所说，非圣人之言不谈，子游、子夏之俦，不能过也。若仲尼在魏，复为入室焉。”帝手制书与夏，题云“入室生”。位至秘书丞。居甚贫，帝解御衣赐之，果符所梦。名冠当时，为一代高士。</span>
隗禧字子牙，京兆人也。世单家，少好学。初平中，三辅乱，禧南客荆州，不以荒扰，担负经书，每以采稆余日，则诵习之。太祖定荆州，召署军谋掾。黄初中，为谯王郎中。
<span class="c2">◎本志《沛穆王林传》：黄初三年为谯王。</span>
王宿闻其儒者，常虚心从学。
<span class="c2">◎官本《考证》曰：监本“常”误作“当”，今改正。</span>
禧亦敬恭以授王，由是大得赐遗。以病还，拜郎中。年八十余，以老处家，就之学者甚多。禧既明经，又善星官，常仰瞻天文，叹息谓鱼豢曰：“天下兵戈尚犹未息，如之何？”豢又常从问《左氏传》，禧答曰：“欲知幽微莫若《易》，人伦之纪莫若《礼》，多识山川草木之名莫若《诗》，《左氏》直相斫书耳，
<span class="c2">◎斫，之若切，音灼，见《十药韵》。◎《说文》：斫，击也。◎本志《阎温传》注引《魏略》曰：杨阿若少游侠，以报仇解为事，时人为之号曰：“东市相斫杨阿若，西市相斫杨阿若。”◎陆游诗：孙、吴相斫书。</span>
不足精意也。”豢因从问《诗》，禧说齐、韩、鲁、毛四家义，
<span class="c2">◎《汉书·艺文志》：《诗经》二十八卷，齐、鲁、韩三家。◎又曰：汉兴，鲁申公为《诗》训，故而齐辕固生、燕韩生皆为之传，三家皆列于学官，又有毛公之学。◎《经典释文·序录》：汉兴，传者有四家。鲁人申公受《诗》于浮丘伯，号曰《鲁诗》；齐人辕固生作《诗传》，号《齐诗》；燕人韩婴推《诗》之意，作内外传数万言，号曰《韩诗》；《毛诗》者，出自毛公，毛公为《诗故训传》于家，以授赵人小毛公，以不在汉朝，故不列于学。前汉鲁、齐、韩三家诗列于学官，平帝时《毛诗》始立，《齐诗》久亡，《鲁诗》不过江东，《韩诗》虽在，人无传者，唯《毛诗》郑《笺》独立国学，今所遵用。</span>
不复执文，有如讽诵。又撰作诸经解数十万言，未及缮写而得聋，
<span class="c2">《书钞·九九》“聋”下有“疾”字。</span>
后数岁病亡也。◎其邯郸淳事在《王粲传》，苏林事在《刘邵》、《高堂隆传》，
<span class="c2">◎赵一清曰：○颜师古《汉书叙例》：张晏字子博，中山人。○次张揖、苏林之后，如淳、孟康之前，是三国魏人。○《叙例》：张揖字稚让，清河人，一云河间人，魏太和中为博士。止解《司马相如传》一卷。○《隋经籍志》“《广雅》三卷，《埤苍》三卷，《古今字诂》三卷，《难字》一卷，《错误字》一卷”，并魏博士张揖撰。又曹魏时博士张融难王肃以“五帝非黄帝子孙相续次”，见《诗·生民篇》正义。</span>
乐详事在《杜畿传》。◎鱼豢曰：
<span class="c2">◎张鹏一曰：裴注“曰”上脱“议”字。</span>
学之资于人也，其犹蓝之染于素乎！故虽仲尼，犹曰
<span class="c2">监本、官本“犹”作“称”，误。</span>
 “吾非生而知之者”，况凡品哉！且世人所以不贵学者，必见夫有“诵诗三百，而不能专对于四方”故也。余以为是则下科耳，不当顾中庸以上，
<span class="c2">毛本“上”作“土”，误。</span>
材质適等，而加之以文乎！今此数贤者，略余之所识也。检其事能，诚不多也。但以守学不辍，乃上为帝王所嘉，下为国家名儒，非由学乎？由是观之，学其胡可以已哉！</span>

15. <span id="卷十三·魏书十三·钟繇华歆王朗传第十三-王朗-15"></span>
评曰：钟繇开达理幹，华歆清纯德素，王朗文博富赡，诚皆一时之俊伟也。魏氏初祚，肇登三司，盛矣夫！王肃亮直多闻，能析薪哉！刘寔以为肃方于事上而好下佞己，
<span class="c1">◎何焯曰：去其好下佞己之病，则肃可以无讥矣。</span>
此一反也。性嗜荣贵而不求苟合，此二反也。吝惜财物而治身不秽，此三反也。
<span class="c1">◎《晋书·刘寔传》：寔字子真，平原高唐人也。汉济北惠王寿之后，为吏部郎，参文帝相国军事，封循阳子。钟会、邓艾之伐蜀，客问寔曰：“二将其平蜀乎？”寔曰：“破蜀必矣，而皆不还。”客问其故，笑而不答，竟如其言。寔之先见，皆此类也。后拜司空，迁太保，转太傅。年九十一薨，谥曰元。◎陈景云曰：刘寔语当是裴注，如谯周传评后注引张璠以为云云，与此正同。肃既名臣，又晋武外王父，史臣于本传略无贬辞，岂应于评中反摭其短乎？况陈评二句，辞意已足，其下不容更赘他语，尤易了也。◎钱大昕曰：承祚诸评简要，从未引他人说，陈说是。◎刘咸炘曰：评语直类碑颂，非特无贬词，抑且无微词，可知王鸣盛说之非。钟繇于魏，如汉之萧何，华歆、王朗皆汉末名士，而以柔媚自保者，承祚未能发明。肃父子疏奏特多，且载议论短语，皆因其子孙之传耳。◎或曰：三臣，繇以功显，歆、朗以望收。相人以望，朝廷遂不食用人之报矣。</span>
