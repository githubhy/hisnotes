---
weight: 66
title: 卷六十五·吴书二十·王楼贺韦华第二十
---

# 卷六十五·吴书二十·王楼贺韦华第二十

1. <span id="卷六十五·吴书二十·王楼贺韦华第二十-1"></span>
吴书二十王楼贺韦华第二十
三国志六十五

2. <span id="卷六十五·吴书二十·王楼贺韦华第二十-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：擎骥</span>
<span class="c1">复校：擎骥</span>

## 王蕃

1. <span id="卷六十五·吴书二十·王楼贺韦华第二十-王蕃-1"></span>
王蕃字永元，庐江人也。博览多闻，兼通术艺。
<span class="c1">◎潘眉曰：○蕃明于天文。○《宋志》云：吴时为中常侍，善数术，传刘洪《乾象历》，依《乾象法》而制浑仪，立论考度。古旧浑象以二分为一度，凡周七尺三寸半分。张衡更制，以四分为一度，凡周（二）〈一〉丈四尺六寸。蕃以古制局小，星辰稠穊，衡器伤大，难可转移，更制浑象，以三分为一度，凡周天一丈九寸五分四分分之三也。</span>
始为尚书郎，去官。孙休即位，与贺邵、薛莹、虞汜
<span class="c1">《贺邵传》见后。薛莹，见《薛综传》。虞汜，见《虞翻传》。</span>
俱为散骑中常侍，皆加驸马都尉。时论清之。
<span class="c1">◎赵一清曰：○《方舆纪要》卷九十七：建安城，今建宁府城也。《志》云，三国吴永安三年，郡守王蕃始筑城于溪南覆船山下。○一清按：本传不言蕃为建安守也。</span>
遣使至蜀，蜀人称焉，还为夏口监军。

2. <span id="卷六十五·吴书二十·王楼贺韦华第二十-王蕃-2"></span>
孙晧初，复入为常侍，与万彧同官。彧与晧有旧，俗士挟侵，
<span class="c1">宋本“士”作“王”，误。</span>
谓蕃自轻。
<span class="c1">◎郁松年曰：《通志》作“挟主自尊，谓蕃轻己”，义较明晰。</span>
又中书丞陈声，
<span class="c1">陈声，见《孙晧传》凤皇二年。</span>
晧之嬖臣，数谮毁蕃。蕃体气高亮，不能承颜顺指，时或迕意，积以见责。

3. <span id="卷六十五·吴书二十·王楼贺韦华第二十-王蕃-3"></span>
甘露二年，
<span class="c1">甘露二年，即宝鼎元年。</span>
丁忠使晋还，晧大会群臣，蕃沈醉顿伏，晧疑而不悦，轝蕃出外。
<span class="c1">◎胡三省曰：轝，羊茹翻。</span>
顷之请还，
<span class="c1">《通鉴》“请”作“召”。</span>
酒亦不解。蕃性有威严，
<span class="c1">《通鉴》作“蕃好治威仪”。</span>
行止自若，晧大怒，呵左右于殿下斩之。卫将军滕牧、征西将军留平请，不能得。
<span class="c1">◎《江表传》曰：晧用巫史之言，谓建业宫不利，乃西巡武昌，仍有迁都之意，恐群臣不从，乃大请会，赐将吏。问蕃：“射不主皮，为力不同科，其义云何？”蕃思惟未答，即于殿上斩蕃。出登来山，
<span class="c2">◎胡三省曰：○《水经注》：武昌城南有来山，即樊山也。吴孙晧登之，使亲近掷王蕃首而虎争之。</span>
使亲近将跳蕃首，
<span class="c2">◎《通鉴》“跳”作“掷”，无“将”字。◎官本《考证》曰：“跳”字疑衍，或作“挑”。</span>
作虎跳狼争咋啮之，
<span class="c2">◎胡三省曰：跳，它吊翻。咋，侧革翻，啖也。啮，鱼结翻，噬也。</span>
头皆碎坏，欲以示威，使众不敢犯也。◎此与本传不同。◎《吴录》曰：晧每于会，因酒酣，辄令侍臣嘲谑公卿，以为笑乐。万彧既为左丞相，蕃嘲彧曰：“鱼潜于渊，出水煦沫。何则？物有本性，不可横处非分也。彧出自溪谷，羊质虎皮，虚受光赫之宠，跨越三九之位，
<span class="c2">◎范《书·郎顗传》：三九之位，未见其人。◎章怀注：三公九卿也。</span>
犬马犹能识养，
<span class="c2">◎周寿昌曰：○《论语》郑注：包咸曰：“犬能守御，马能代劳，皆能养人。”○合此所言，足证汉经师古训如此。</span>
将何以报厚施乎！”彧曰：“唐虞之朝无谬举之才，造父之门无驽蹇之质，
<span class="c2">◎《史记·赵世家》：造父幸于周缪王，造父取骥之乘匹，与桃林盗骊、骅骝、绿耳，献之缪王。缪王使造父御，西巡狩，见西王母，乐之忘归，而徐偃王反。缪王日驰千里马，攻徐偃王，大破之。乃赐造父以赵城，由此为赵氏。</span>
蕃上诬明选，下讪桢幹，何伤于日月，適多见其不知量耳。”
<span class="c2">◎《论语》：人虽欲自绝，其何伤于日月乎？多见其不知量也。</span>
◎臣松之案：本传云丁忠使晋还，晧为大会，于会中杀蕃，检忠从北还在此年之春，彧时尚未为丞相，至秋乃为相耳。《吴录》所言为乖互不同。</span>

4. <span id="卷六十五·吴书二十·王楼贺韦华第二十-王蕃-4"></span>
丞相陆凯上疏曰：
<span class="c1">◎钱大昕曰：凯疏已见本传，此重出。</span>
“常侍王蕃黄中通理，知天知物，处朝忠蹇，斯社稷之重镇，大吴之龙逢也。
<span class="c1">◎《韩诗外传》：关龙逢事桀。桀为酒池，可以运舟，糟丘足以望十里，而牛饮者三千人。关龙逢进谏，桀囚而杀之。</span>
昔事景皇，纳言左右，景皇钦嘉，叹为异伦。而陛下忿其苦辞，恶其直对，枭之殿堂，尸骸暴弃，郡内伤心，
<span class="c1">宋本“郡”作“邦”，《陆凯传》亦作“邦”。</span>
有识悲悼。”其痛蕃如此。蕃死时年三十九，
<span class="c1">◎《晋书·天文志》：吴时，中常侍庐江王蕃善数术，传刘洪《乾象历》，依其法而制浑仪，立论考度。◎又《历志》曰：中常侍王蕃以洪术精妙，用推浑天之理，以制仪象及论。◎《隋书·天文志》：蕃以古制局小，以布星辰，相去稠概，不得了察。张衡所作又复伤大，难可转移。蕃今所作，以三分为一度，周一丈九寸五分四分分之三，长古法三尺六寸五分四分分之一，减衡法亦三尺六寸五分四分分之一。◎《开元占经》曰：吴时庐江王蕃字兴元，为中常侍，善数术，尝造浑仪及《浑天象说》。◎《隋书·经籍志》：《浑天象注》一卷，吴散骑常侍王蕃撰。◎《唐经籍志》：《浑天象注》一卷：王蕃撰。◎《艺文志》：王蕃《浑天象注》一卷。◎阮元《畴人传》论曰：蕃立论考度，通达平正，可谓言天家之圭臬矣。◎严可均《全三国文》曰：王蕃《浑天象说》，《晋书》、《宋书》、《隋书·天文志》、《北堂书钞·一百三十》、《开元占经·一》、《太平御览·二》并引之。</span>
晧徙蕃家属广州。二弟著、延皆作佳器，
<span class="c1">“作”字疑衍。</span>
郭马起事，不为马用，见害。
<span class="c1">郭马事见《孙晧传》天纪三年。</span>

## 楼玄

1. <span id="卷六十五·吴书二十·王楼贺韦华第二十-楼玄-1"></span>
楼玄字承先，沛郡蕲人也。
<span class="c1">◎蕲县，见《魏志·武纪》建安十八年。◎侯康曰：○《御览·七百五十七》引《娄玄别传》云：昔山越民反，所过残毁，至娄氏之里，往中庭，顾见釜甑尚著于灶，曰：“恐他远寇取之！”仍为取洗，沈著井中而去。娄家后还，皆尽得之。</span>
孙休时为监农御史。
<span class="c1">监农御史，一人，吴置。</span>
孙晧即位，与王蕃、郭连、万彧
<span class="c1">宋本“连”作“逴”，《陆凯传》亦作“逴”。</span>
俱为散骑中常侍，出为会稽太守，入为大司农。旧禁中主者自用亲近人作之，彧陈亲密近识，宜用好人，晧因敕有司，求忠清之士，以应其选，遂用玄为宫下镇
<span class="c1">宫下镇，见《孙韶传》。</span>
禁中侯，
<span class="c1">◎沈钦韩曰：侯，当作“候”，盖与汉北军中候同名，此误。</span>
主殿中事。
<span class="c1">◎胡三省曰：吴旧事禁中主者自用亲近人，晧以彧言，用玄主殿中事。</span>
玄从九卿
<span class="c1">玄官大司农，九卿也。</span>
持刀侍卫，正身率众，奉法而行，应对切直，数迕晧意，渐见责怒。后人诬白玄与贺邵相逢，驻共耳语大笑，
<span class="c1">◎胡三省曰：驻，驻车也。</span>
谤讪政事，遂被诏诘责，送付广州。

2. <span id="卷六十五·吴书二十·王楼贺韦华第二十-楼玄-2"></span>
东观令华覈上疏曰：“臣窃以治国之体，其犹治家。主田野者，皆宜良信。又宜得一人总其条目，为作维纲，众事乃理。《论语》曰：‘无为而治者其舜也与！恭己正南面而已。’
<span class="c1">◎此《论语》孔子之辞。◎何晏《集解》云：言在官得其人，故无为而治。</span>
言所任得其人，故优游而自逸也。今海内未定，天下多事，事无大小，皆当关闻，动经御坐，劳损圣虑。陛下既垂意博古，综极艺文，加勤心好道，随节致气，宜得闲静以展神思，呼翕清淳，与天同极。臣夙夜思惟，诸吏之中，任幹之事，足委杖者，无胜于楼玄。玄清忠奉公，冠冕当世，众服其操，无与争先。夫清者则心平而意直，忠者惟正道而履之，如玄之性，终始可保，乞陛下赦玄前愆，使得自新，擢之宰司，责其后效，使为官择人，随才授任，则舜之恭己，近亦可得。”晧疾玄名声，复徙玄及子据付交阯将张奕，使以战自效，阴别敕奕令杀之。据到交趾，病死。玄一身随奕讨贼，持刀步涉，见奕辄拜，奕未忍杀。会奕暴卒，玄殡敛奕，于器中见敕书，还便自杀。
<span class="c1">◎《江表传》曰：晧遣将张奕追赐玄鸩，奕以玄贤者，不忍即宣诏致药，玄阴知之，谓奕曰：“当早告玄，玄何惜邪？”即服药死。◎臣松之以玄之清高，必不以安危易操，无缘骤拜张奕，以亏其节。且祸机既发，岂百拜所免？《江表传》所言，于理为长。</span>

## 贺邵

1. <span id="卷六十五·吴书二十·王楼贺韦华第二十-贺邵-1"></span>
贺邵字兴伯，会稽山阴人也。
<span class="c1">◎钱大昕曰：邵为后将军贺齐之孙，依史例当于篇首著其世系，不应更书郡县也，或于《齐传》末书“孙邵，有传”。◎陈景云曰：邵果齐孙，应系《齐传》，如顾谭附祖传之比，不别立传矣。◎弼按：钱说是，陈说误，邵乃齐孙也。</span>
<span class="c1">◎《吴书》曰：邵，贺齐之孙，景之子。
<span class="c2">◎何焯曰：景，贺齐之弟，邵乃从子，非孙也，《吴书》误。◎卢明楷曰：《贺齐传》云“子达及弟景，皆有令名，为佳将”，则邵乃齐之从子，非孙也。◎弼按：《贺齐传》云“子达及弟景”者，谓达之弟名景也，例如《陆抗传》“子晏嗣，晏及弟景、玄、机、云分领抗兵”，亦同此例，何、卢二说皆误。又按《晋书·贺循传》 “循曾祖齐，仕吴，为名将；祖景，灭贼校尉；父邵，中书令，为孙晧所杀”云云，是邵之世系明白显然，毫无疑义也。又按邵弟惠，见《孙晧传》凤皇元年注引《吴历》。</span>
</span>
孙休即位，从中郎为散骑中常侍，
<span class="c1">◎赵一清曰：○《御览》卷三百八十九引《会稽典录》曰：贺邵善容止，正其衣冠，尊其瞻视，动静有常，与人交久益敬之。至于官府，左右莫见其跣坐，常着袜，希见其足。○《晋书·儒林传》：范平字子安，钱塘人，研览坟索，遍该（民）〈百〉氏，姚信、贺邵之徒皆从受业。太康中卒，诏加谧号曰文贞先生。贺循勒碑纪其德行。</span>
出为吴郡太守。
<span class="c1">◎赵一清曰：○《世说·政事篇》：贺太傅作吴郡，初不出门。吴中诸强族轻之，乃题府门曰：“会稽鸡，不能啼。”贺闻故出行，至门反顾，索笔足之曰：“不可啼，杀吴儿。”于是至诸屯邸，检校诸顾、陆役使官兵及藏逋亡，悉以事言上，罪者甚众。陆抗时为江陵都督，故下请孙晧，然后得释。</span>
孙晧时，入为左典军，迁中书令，领太子太傅。

2. <span id="卷六十五·吴书二十·王楼贺韦华第二十-贺邵-2"></span>
晧凶暴骄矜，政事日弊。邵上疏谏曰：“古之圣王，所以潜处重闱之内而知万里之情，垂拱衽席之上，明照八极之际者，任贤之功也。陛下以至德淑姿，统承皇业，宜率身履道，恭奉神器，旍贤表善，
<span class="c1">旍，同“旌”。</span>
以康庶政。自顷年以来，朝列纷错，真伪相，
<span class="c1">《通鉴》作“贸”。贸，音茂，贸犹乱也，交互之义。“  ”与“贸”同。</span>
上下空任，文武旷位，外无山岳之镇，内无拾遗之臣；佞谀之徒拊翼天飞，干弄朝威，盗窃荣利，而忠良排坠，信臣被害。是以正士摧方，
<span class="c1">◎胡三省曰：摧方，言刓稜角而为圆也。</span>
而庸臣苟媚，先意承指，各希时趣，人执反理之评，
<span class="c1">监本“执”作“魏”，误。</span>
士吐诡道之论，
<span class="c1">◎胡三省曰：诡，违也，异也。</span>
遂使清流变浊，忠臣结舌。陛下处九天之上，隐百重之室，
<span class="c1">◎《通鉴》“重”作“里”。◎胡注：○《管子》曰：堂上远于百里。</span>
言出风靡，令行景从，亲洽宠媚之臣，日闻顺意之辞，将谓此辈实贤，而天下已平也。臣心所不安，敢不以闻。

3. <span id="卷六十五·吴书二十·王楼贺韦华第二十-贺邵-3"></span>
“臣闻兴国之君乐闻其过，荒乱之主乐闻其誉；闻其过者过日消而福臻，闻其誉者誉日损而祸至。是以古之人君，揖让以进贤，虚己以求过，譬天位于乘犇，
<span class="c1">◎《尚书·五子之歌》：予临兆民，懔乎若朽索之驭六马。</span>
以虎尾为警戒。
<span class="c1">◎《尚书·君牙篇》：若蹈虎尾，涉于春冰。</span>
至于陛下，严刑法以禁直辞，黜善士以逆谏臣，
<span class="c1">《通鉴》“臣”作“口”。</span>
眩耀毁誉之实，沈沦近习之言。昔高宗思佐，梦寐得贤，
<span class="c1">◎《尚书·说命篇》：梦帝赉予良弼。</span>
而陛下求之如忘，忽之如遗。故常侍王蕃忠恪在公，才任辅弼，以醉酒之间加之大戮。近鸿胪葛奚，先帝旧臣，偶有逆迕，昏醉之言耳，三爵之后，礼所不讳，
<span class="c1">◎沈钦韩曰：○《燕礼》：司正升受命，皆命：“君曰：‘无不醉！’”宾及卿、大夫皆兴，对曰：“诺！敢不醉？”此则献酬之后，礼所不讳也。</span>
陛下猥发雷霆，谓之轻慢，饮之醇酒，
<span class="c1">◎官本《考证》曰：醇，疑作“酖”。</span>
中毒陨命。自是之后，海内悼心，朝臣失图，仕者以退为幸，居者以出为福，诚非所以保光洪绪，熙隆道化也。

4. <span id="卷六十五·吴书二十·王楼贺韦华第二十-贺邵-4"></span>
“又何定本趋走小人，仆隶之下，身无锱铢之行，能无鹰犬之用，而陛下爱其佞媚，假其威柄，使定恃宠放恣，自擅威福，口正国议，手弄天机，上亏日月之明，下塞君子之路。夫小人求入，必进奸利，定间妄兴事役，发江边戍兵以驱麋鹿，结罝山陵，
<span class="c1">冯本、毛本“罝”作“置”，误。</span>
芟夷林莽，殚其九野之兽，聚于重围之内，上无益时之分，下有损耗之费。而兵士罢于运送，人力竭于驱逐，老弱饥冻，大小怨叹。臣窃观天变，自比年以来阴阳错谬，四时逆节，日食地震，中夏陨霜，参之典籍，皆阴气陵阳，小人弄势之所致也。臣尝览书传，验诸行事，灾祥之应，所为寒慄。昔高宗修己以消鼎雉之异，
<span class="c1">◎《史记·殷本纪》：武丁祭成汤，明日，有飞雉登鼎耳而呴，武丁惧。祖己曰：“王勿忧，先修政事。”武丁修政行德，天下咸驩，殷道复兴。武丁崩，祖己嘉武丁之以祥雉为德，立其庙为高宗。</span>
宋景崇德以退荧惑之变，
<span class="c1">◎《史记·宋微子世家》：荧惑守心。心，宋之分野也。景公忧之。司星子韦曰： “可移于相。”景公曰：“相，吾之股肱。”曰：“可移于民。”景公曰：“君者待民。”曰：“可移于岁。”景公曰：“岁饥民困，吾谁为君！”子韦曰：“天高听卑，君有君人之言三，荧惑宜有动。”于是候之，果徙三度。</span>
愿陛下上惧皇天谴告之诮，下追二君禳灾之道，
<span class="c1">宋本“禳”作“攘”，误。</span>
远览前代任贤之功，近寤今日谬授之失，清澄朝位，旌叙俊乂，放退佞邪，抑夺奸势，如是之辈，
<span class="c1">◎官本《考证》曰：是，疑作“定”，指上何定也。</span>
一勿复用，广延淹滞，容受直辞，祗承乾指，敬奉先业，则大化光敷，天人望塞也。

5. <span id="卷六十五·吴书二十·王楼贺韦华第二十-贺邵-5"></span>
“《传》曰：‘国之兴也，视民如赤子；其亡也，以民为草芥。’
<span class="c1">◎《左传》：陈逢滑曰： “国之兴也，视民如伤；其亡也，以民为土芥。”</span>
陛下昔韬神光，潜德东夏，以圣哲茂姿，龙飞应天，四海延颈，八方拭目，以成、康之化必隆于旦夕也。自登位以来，法禁转苛，赋调益繁；中官内竖，
<span class="c1">◎宋本作“中宫内竖”。◎官本《考证》曰：疑作“中官”。◎周寿昌曰：孙晧凤皇二年传云“晧爱妾或使人至市劫夺百姓财物”，正此疏所指中宫也，既云内竖，无容先说中官。</span>
分布州郡，横兴事役，竞造奸利；百姓罹杼轴之困，
<span class="c1">◎《诗·小雅·大东章》：小东大东，杼柚其空。◎《朱传》云：小东大东，东方小大之国也。杼，持纬者也。柚，受经者也。空，尽也。言东方小大之国杼柚皆已空矣。</span>
黎民罢无已之求，
<span class="c1">罢，读曰疲。</span>
老幼饥寒，家户菜色，而所在长吏，迫畏罪负，严法峻刑，苦民求办。是以人力不堪，家户离散，呼嗟之声，感伤和气。又江边戍兵，远当以拓土广境，近当以守界备难，宜时优育，
<span class="c1">宋本“时”作“特”。</span>
以待有事，而征发赋调，烟至云集，衣不全裋褐，食不赡朝夕，
<span class="c1">毛本“赡”误作“瞻”。</span>
出当锋镝之难，入抱无聊之慼。是以父子相弃，叛者成行。愿陛下宽赋除烦，振恤穷乏，省诸不急，荡禁约法，则海内乐业，大化普洽。夫民者国之本，食者民之命也，今国无一年之储，家无经月之畜，而后宫之中坐食者万有余人。内有离旷之怨，外有损耗之费，使库廪空于无用，士民饥于糟糠。

6. <span id="卷六十五·吴书二十·王楼贺韦华第二十-贺邵-6"></span>
“又北敌注目，伺国盛衰，陛下不恃己之威德，而怙敌之不来，忽四海之困穷，而轻虏之不为难，诚非长策庙胜之要也。昔大皇帝勤身苦体，创基南夏，割据江山，拓土万里，虽承天赞，实由人力也。余庆遗祚，至于陛下，陛下宜勉崇德器，以光前烈，爱民养士，保全先轨，何可忽显祖之功勤，轻难得之大业，忘天下之不振，替兴衰之巨变哉？臣闻否泰无常，吉凶由人，长江之限不可久恃，苟我不守，一苇可航也。
<span class="c1">◎《通鉴》“航”作“杭”。◎胡注：○《诗》云：谁谓河广？一苇杭之。○毛氏曰：杭，渡也。○郑玄曰：言一苇加之，则可以渡也。</span>
昔秦建皇帝之号，据殽、函之阻，德化不修，法政苛酷，毒流生民，忠臣杜口，是以一夫大呼，社稷倾覆。近刘氏据三关之险，
<span class="c1">◎潘眉曰：○张莹《汉南记》：蜀阳平、江关、白水为三关。〖见《方舆纪要》卷五十六。〗◎沈钦韩曰：汉中有兴势，广汉有葭萌，梓潼有剑阁。</span>
守重山之固，可谓金城石室，万世之业，任授失贤，一朝丧没，君臣系颈，共为羁仆。此当世之明鉴，目前之炯戒也。愿陛下远考前事，近鉴世变，丰基强本，割情从道，则成康之治兴，而圣祖之祚隆矣。
<span class="c1">◎胡三省曰：圣祖，谓孙权也。</span>

7. <span id="卷六十五·吴书二十·王楼贺韦华第二十-贺邵-7"></span>
书奏，晧深恨之。邵奉公贞正，亲近所惮。乃共谮邵与楼玄谤毁国事，俱被诘责。玄见送南州，
<span class="c1">广州在南，故曰南州。</span>
邵原复职。后邵中恶风，口不能言，去职数月，晧疑其托疾，收付酒藏，掠考千所，
<span class="c1">◎《通鉴》“所”作“数”。◎胡注：中，竹仲翻。藏，徂浪翻。掠，音亮。</span>
邵卒无一语，竟见杀害，
<span class="c1">◎钱大昕曰：○《晋书·贺循传》：元帝与循言及吴时事，因问曰：“孙晧尝烧锯截一贺头，是谁邪？”循未及言，帝悟曰：“是贺邵也。”循流涕曰：“先父遭遇无道，循创巨痛深，无以上答。”○此传不载烧锯头事，裴注亦不之及。◎林国赞曰：按《晧传》，烧锯截头是陈声事，非贺邵事，但晧淫刑所及，被害非一，或声、邵均遭锯头，亦未可知。◎《晋书校文·三》曰：《吴志》但言邵中风不能言，晧疑其托疾，掠考致死，无锯截事。《世说》误以声事属之邵，注言邵中风不能言，为晧考杀，盖亦以烧锯事不足信，故引《邵传》正之，《晋书》犹复采录，可谓好奇矣。</span>
家属徙临海。并下诏诛玄子孙，是岁天册元年也，邵年四十九。
<span class="c1">◎邵子循，字彦先。◎虞预《晋书》曰：循丁家祸，流放海滨，吴平，还乡里。节操高厉，童齓不群，言行举动，必以礼让。好学博闻，尤善三礼。
<span class="c2">◎《晋书·贺循传》：循少玩篇籍，善属文，博览众书，尤精《礼传》。◎吴士鉴曰：○《御览·二百四十三》引《晋中兴书》曰：行有余力，则精书学。由是博览群书，尤明三礼，为江表儒宗。○《隋经籍志》：梁有贺循《要记》六卷，亡。○《通典·八十一》、《一百二》引之。</span>
举秀才，
<span class="c2">◎《晋书·贺循传》：国相丁乂请为五官掾，刺史嵇喜举秀才。</span>
除阳羡、武康令。
<span class="c2">◎阳羡，见《孙权传》卷首。◎《晋书·地理志》：扬州吴兴郡武康县。◎《宋书·州郡志》：吴兴太守，武康令，吴分乌程、余杭立永安县，晋武帝太康元年更名。◎《一统志》：今浙江湖州府武康县西。</span>
顾荣、陆机、陆云表荐循曰：“伏见吴兴武康令贺循德量邃茂，才鉴清远，服膺道素，风操凝峻，历践三城，
<span class="c2">◎《晋书·循传》作“历试二城”。◎潘眉曰：当为“二城”，谓阳羡、武康也。</span>
刑政肃穆，守职下县，编名凡萃，出自新邦，朝无知己，
<span class="c2">◎《晋书·循传》：循为武康令，政教大行，邻城宗之。然无援于朝，久不进序。</span>
恪居遐外，志不自营，年时倏忽，而邈无阶绪，实州党愚智所为怅然。臣等并以凡才，累授饰进，被服恩泽，忝豫朝末，知良士后时，而守局无言，惧有蔽贤之咎，是以不胜愚管，谨冒死表闻。”久之，召为太子舍人。石冰破扬州，
<span class="c2">各本“冰”作“沐”，误。</span>
循亦合众，事平，杜门不出。
<span class="c2">◎《晋书·循传》：逆贼李辰起兵江夏，征镇不能讨，皆望尘奔走。辰别帅石冰略有扬州，逐会稽相张景。冰大将抗宠有众数千，屯郡讲堂。循移檄于宠，为陈逆顺，宠遂遁走，一郡悉平。循迎景还郡，即谢兵士，杜门不出，论功报赏，一无豫焉。</span>
陈敏作乱，以循为丹杨内史，循称疾固辞，敏不敢逼。于是江东豪右
<span class="c2">宋本“是”作“时”。</span>
无不受敏爵位，惟循与同郡朱诞不挂贼网。
<span class="c2">◎潘眉曰：《晋书·贺循传》作“吴郡朱诞”，贺循会稽人，非同郡。◎吴士鉴曰：○《寰宇记·九十一》：朱诞墓在娄门外一里。晋光禄大夫朱诞，字永长，父恩，本国中正，少有奇名，藏迹吴中。○《晋阳秋》云：陈敏乱，三吴知名之士皆受爵禄，贺循、朱涎不辱其身。</span>
后除吴国内史，不就。元皇帝为镇东将军，请循为军司马，
<span class="c2">◎沈家本曰：《晋书·循传》“以军司顾荣卒，引循代之”，则此注“马”字疑衍。</span>
帝为晋王，以循为中书令，固让不受，转太常，领太子太傅。时朝廷初建，动有疑议，宗庙制度皆循所定，朝野谘询，为一时儒宗。年六十，太兴二年卒。
<span class="c2">冯本“二”作“工”，陈本作“五”，均误。</span>
追赠司空，
<span class="c2">◎《世说·规箴篇》：元皇帝时，廷尉张闓在小市居，私作都门，蚤闭晚开，群小患之。诣州府诉，不得理，遂至挝登闻鼓，犹不被判。闻贺司空出，至破冈，连名诣贺诉。贺曰：“身被征作礼官，不关此事。”群小叩头曰：“若府君复不见治，便无所诉。”贺未语，令且去，见张廷尉当为及之。张闻，即毁门，自至方山迎贺。</span>
谥曰穆。循诸所著论，并传于世。
<span class="c2">◎《隋经籍志》：司空贺循《集》十八卷，梁二十卷。◎两唐志：二十卷。</span>
子隰，临海太守。
<span class="c2">◎李慈铭《越缦堂日记》曰：《通典·六十七》载尚书张闓驳议云“故司空贺循取从子纮为子。循后有晚生子，遣纮归本”，此事《晋书·贺循传》不载，止云有子隰耳。</span>
</span>

## 韦曜

1. <span id="卷六十五·吴书二十·王楼贺韦华第二十-韦曜-1"></span>
韦曜字弘嗣，吴郡云阳人也。
<span class="c1">◎云阳，见《孙策传》“曲阿”注。◎潘眉曰：曲阿至吴嘉禾三年始改名云阳，曜在凤皇年间已七十许，盖生于建安时，当作“曲阿人”，此据后县名追改之，非是。</span>
<span class="c1">曜本名昭，史为晋讳，改之。
<span class="c2">◎钱大昕曰：《三国志》于晋诸帝讳多不回避，如《后妃传》“不本淑懿”，《高堂隆传》“留其淑懿”，《吴主王夫人传》“追尊大懿皇后”，《步夫人传》“有淑懿之德”，以至“太师”、“军师”、“昭烈”、“昭献”、“昭文”、“昭德”、 “昭告”之类不胜枚举，《蜀后主传》“景耀六年，改元炎兴”亦未回避，而诸臣传但称景耀六年，不书炎兴之号，最为得体。此韦曜之名注家以为避晋讳，然考书中段昭、董昭、胡昭、公孙昭、张昭、周昭辈，皆未追改，何独于曜避之？疑弘嗣本有二名也。</span>
</span>
少好学，能属文。
<span class="c1">◎赵一清曰：○《晋书·乐志》：吴使韦昭制十二曲名，以述功德受命。○《宋乐志》：何承天曰：“世咸传吴朝无雅乐，案孙晧迎父丧明陵，唯云倡伎昼夜不息，则无金石登哥可知矣。”承天曰：“或云今之《神弦》，孙氏以为宗（朝）〈庙〉登哥也。”史臣案陆机《孙权诔》 “《肆夏》在庙，《云翘》承机”，不容虚设此言。又韦昭孙休世上《鼓吹铙哥》十二曲表曰： “当付乐官善哥者习哥。”然则吴朝非无乐官，善哥者乃能以哥辞被丝管，宁容止以《神弦》为庙乐而已乎？○《隋礼仪志》：韦昭著《西蚕颂》，则孙氏亦有其礼。</span>
从丞相掾，除西安令，
<span class="c1">西安，见《太史慈传》。</span>
还为尚书郎，迁太子中庶子。

2. <span id="卷六十五·吴书二十·王楼贺韦华第二十-韦曜-2"></span>
时蔡颖亦在东宫，
<span class="c1">蔡颖，见《孙和传》。</span>
性好博弈，
<span class="c1">◎《文选》李善注：○《系本》曰：乌曹作博。○许慎《说文》曰：博，局戏也。六著十二棋也。○扬雄《方言》曰：围棋自关而东齐、鲁之间为之奕。</span>
太子和以为无益，命曜论之。
<span class="c1">◎何焯曰：此事已载《和传》，似可省也。◎弼按：此传以文美见传，不嫌复也。</span>
其辞曰：“盖闻君子耻当年而功不立，疾没世而名不称，故曰‘学如不及，犹恐失之’。
<span class="c1">皆《论语》之辞。</span>
是以古之志士，悼年齿之流迈而惧名称之不立也，
<span class="c1">《文选》“立”作“建”。</span>
故勉精厉操，
<span class="c1">《文选》无“故”字。</span>
晨兴夜寐，不遑宁息，经之以岁月，累之以日力，若宁越之勤，董生之笃，
<span class="c1">◎李善注：○《吕氏春秋》曰：宁越，中牟之鄙人也，苦耕稼之劳，谓其友曰：“何为而可以免此苦耕也？”其友曰：“莫如学，学三十岁则可达矣。”宁越曰：“请以十五岁，人将休，吾将不休；人将卧，吾将不敢卧。”十五岁而周威王师之。○《汉书》曰：董仲舒修《春秋》，三年不窥园圃，其精如此。</span>
渐渍德义之渊，栖迟道艺之域。且以西伯之圣，姬公之才，犹有日昃待旦之劳，
<span class="c1">◎《尚书》：周公曰：“文王自朝至于日中昃，不遑暇食，用协和万民。”◎《孟子》曰：周公思兼三王，其有不合者，仰而思之，夜以继日。幸而得之，坐以待旦。</span>
故能隆兴周道，垂名亿载，况在臣庶，而可以已乎？历观古今立功名之士，皆有累积殊异之迹，劳身苦体，
<span class="c1">《文选》无“立”字，“累积”作“积累”，“身”作“神”。</span>
契阔勤思，平居不堕其业，
<span class="c1">《文选》“堕”作“惰”。</span>
穷困不易其素，是以卜式立志于耕牧，而黄霸受道于囹圄，终有荣显之福，以成不朽之名。
<span class="c1">◎李善注：○《汉书》曰：卜式，河南人，以田畜为事。入山牧羊十余年，羊致千余头。○又曰：黄霸字次公，淮阳人。迁丞相长史。宣帝欲褒先帝，夏侯胜曰：“武帝不宜为立庙乐。”胜坐非议诏书，霸坐阿纵胜，不举劾，皆下狱。胜、霸既久系，霸欲从胜受经，胜辞以罪死。霸曰：“朝闻道，夕死可矣。”胜贤其言，遂受之。系更再冬，讲论不怠。</span>
故山甫勤于夙夜，而吴汉不离公门，岂有游惰哉？
<span class="c1">◎李善注：○《毛诗》曰：肃肃王命，仲山甫将之，夙夜匪懈，以事一人。○《东观汉记》曰：吴汉字子颜，南阳人。邓禹及诸将多荐举者，再三召见。其后勤勤不离公门，上亦以其南阳人，渐亲之。</span>

3. <span id="卷六十五·吴书二十·王楼贺韦华第二十-韦曜-3"></span>
“今世之人多不务经术，好玩博弈，废事弃业，忘寝与食，穷日尽明，继以脂烛。当其临局交争，雌雄未决，专精锐意，心劳体倦，
<span class="c1">《文选》“心劳”作“神迷”。</span>
人事旷而不修，宾旅阙而不接，虽有太牢之馔，《韶》、《夏》之乐，不暇存也。至或赌及衣物，徙棋易行，廉耻之意弛，而忿戾之色发，然其所志不出一枰之上，所务不过方罫之间，
<span class="c1">◎李善注：○罫，古买切。○《方言》曰：投博谓之枰，皮兵切。○桓谭《新论》曰：俗有围棋，或言是兵法之类也。及为之，上者张置疏远，多得道而为胜；中者务相绝，遮要以争便利；下者守边趋作罫，（目）〈自〉生于小地。犹薛公之言黥布反也，上计取吴、楚，道广者也；中计塞城绝遮要，争利者也；下计据长沙以临越，此守边隅趋作罫者也。更始将相不能防卫，而令罫中死棋皆生。◎梁章钜曰：○《集韵》：罫，博局方目也，字本作“ ”。○《彙苑》：枰，线道也。○案《古文苑》班固《奕旨》云“一棋破，亡地复还”，则“罫”本作“ ”。</span>
胜敌无封爵之赏，获地无兼土之实，技非六艺，
<span class="c1">《文选》“技”作“伎”。</span>
用非经国；立身者不阶其术，
<span class="c1">◎《广雅》曰：阶，因也。</span>
征选者不由其道。求之于战阵，则非孙、吴之伦也；
<span class="c1">◎李善注：○刘向《围棋赋》曰：略观围棋，法于用兵。怯者无功，贪者先亡。○《汉书》曰：《孙子兵法》八十二篇。《吴起》三十八篇。</span>
考之于道艺，则非孔氏之门也；以变诈为务，则非忠信之事也；以劫杀为名，
<span class="c1">◎梁章钜曰：○《水经·汲水注》云：阮简为开封令，县有劫贼，外白云：“劫急！”简方围棋，曰：“局上劫亦甚急。”○马融《围棋赋》云：深入贪地，杀亡士卒，狂攘相救，先后并没。</span>
则非仁者之意也；
<span class="c1">◎《尹文子》曰：以智力求者，喻如奕棋，进退取与，攻劫杀舍，在我者也。</span>
而空妨日废业，终无补益。是何异设木而击之，置石而投之哉！且君子之居室也，勤身以致养，其在朝也，竭命以纳忠，临事且犹旰食，而何博弈之足耽？
<span class="c1">◎《文选》“何”下有“暇”字。◎《左传》：伍奢曰：“楚君、大夫其旰食乎！”◎班固《汉书·述》曰：媚兹一人，日旰忘食。</span>
夫然，故孝友之行立，贞纯之名彰也。

4. <span id="卷六十五·吴书二十·王楼贺韦华第二十-韦曜-4"></span>
“方今大吴受命，海内未平，圣朝乾乾，
<span class="c1">◎《周易》曰：君子终日乾乾。</span>
务在得人，勇略之士则受熊虎之任，儒雅之徒则处龙凤之署，
<span class="c1">◎李善注：○熊虎猛捷，故以譬武；龙凤五彩，故以喻文。○《尚书》曰：如虎如貔，如熊如罴，于商郊。○苏武《答李陵书》曰：其于学人皆如凤如龙。</span>
百行兼苞，文武并骛，博选良才，旌简髦俊，设程试之科，垂金爵之赏，诚千载之嘉会，百世之良遇也。当世之士，宜勉思至道，爱功惜力，以佐明时，使名书史籍，勋在盟府，乃君子之上务，当今之先急也。

5. <span id="卷六十五·吴书二十·王楼贺韦华第二十-韦曜-5"></span>
“夫一木之枰，孰与方国之封？枯棋三百，
<span class="c1">◎梁章钜曰：○《文选》注引邯郸淳《艺经》云：棋局纵横各十七道，合二百八十九道，白黑棋子各一百五十枚。○按沈括《笔谈》云：奕棋古用十七道，与后世法不同。今世棋局纵横各十九道，未详何人所加。◎钱大昕云：尝见宋李逸民《忘忧清乐集》，棋谱首载“孙策赐吕范”、“晋武帝赐王武子”两局，皆十九道，疑是后人假托。○《艺文类聚·七十四》；晋蔡洪《围棋赋》：算涂授卒，三百惟群。是晋时棋局犹未加也。◎俞正燮《癸巳存稿》卷十一有围棋说，词繁未录。</span>
孰与万人之将？衮龙之服，金石之乐，足以兼棋局而博弈矣。
<span class="c1">◎《文选》“ ”作“贸”。◎李善注：○《周礼》曰：三公自衮冕而下。○郑玄曰：衮龙，九章衣也。○《东都赋》曰：修衮龙之法服。○《左氏传》曰：晋侯以乐之半赐魏绛，始有金石之乐。○《广雅》曰：贸，易之也。</span>
假令世士移博弈之力而用之于诗书，是有颜、闵之志也；用之于智计，是有良、平之思也；用之于资货，是有猗顿之富也；
<span class="c1">颜、闵，颜回、闵子骞也。良、平，张良、陈平也。猗顿，巨富人也。</span>
用之于射御，是有将帅之备也。如此则功名立而鄙贱远矣。”

6. <span id="卷六十五·吴书二十·王楼贺韦华第二十-韦曜-6"></span>
和废后，为黄门侍郎。孙亮即位，诸葛恪辅政，表曜为太史令，撰《吴书》，华覈、薛莹等皆与参同。
<span class="c1">韦曜《吴书》，详见《魏志·武纪》兴平元年注。撰《吴书》事互见《薛莹传》右国史华覈疏。</span>
孙休践阼，为中书郎、博士祭酒。命曜依刘向故事，校定众书。
<span class="c1">◎《汉书·刘向传》：诏向领校中五经秘书。◎《刘歆传》：河平中受诏与父向领校秘书。</span>
又欲延曜侍讲，而左将军张布近习宠幸，事行多玷，惮曜侍讲儒士，又性精确，惧以古今警戒休意，固争不可。休深恨布，语在《休传》。然曜竟止不入。
<span class="c1">详见《孙休传》永安五年。</span>
孙晧即位，封高陵亭侯，
<span class="c1">高陵属魏雍州冯翊郡，非吴属地，疑误。</span>
迁中书仆射，
<span class="c1">中书仆射，吴置。</span>
职省，为侍中，常领左国史。
<span class="c1">◎胡三省曰：吴有左右国史，皆掌记述。</span>
时在所
<span class="c1">官本作“所在”。</span>
承指数言瑞应。晧以问曜，曜答曰：“此人家筐箧中物耳。”
<span class="c1">◎《通鉴》“人家”作“家人”。◎胡三省曰：言祥瑞而谓之家人筐箧中物者，盖称引图纬以言祥瑞之应，故谓其书为家人筐箧中物也。</span>
又晧欲为父和作纪，曜执以和不登帝位，宜名为传。如是者非一，渐见责怒。曜益忧惧，自陈衰老，求去侍、史二官，
<span class="c1">侍中、左国史也。</span>
乞欲成所造书，以后业别有别付，
<span class="c1">宋本“后”作“从”。</span>
晧终不听。时有疾病，医药监护，持之愈急。

7. <span id="卷六十五·吴书二十·王楼贺韦华第二十-韦曜-7"></span>
晧每飨宴，无不竟日，坐席无能否率以七升为限，虽不悉入口，皆浇灌取尽。曜素饮酒不过三升，
<span class="c1">宋本“三”作“二”。</span>
初见礼异时，常为裁减，或密赐茶荈以当酒，
<span class="c1">◎梁章钜曰：○陆羽《茶经》云：茶，周公云“槚，苦茶”，扬执戟雄云“蜀西南人谓茶曰蔎”，郭宏农云“早采者为茶，晚取者为茗，一名曰荈”。○案：《古文苑》王褒《僮约》云“武阳买茶”，则茶已见汉世，陆氏《茶经》所未尽志也。</span>
至于宠衰，更见偪彊，
<span class="c1">彊，其两翻。</span>
辄以为罪。又于酒后使侍臣难折公卿，以嘲弄侵克，发摘私短以为欢。时有愆过，或误犯晧讳，辄见收缚，至于诛戮。曜以为外相毁伤，内长尤恨，使不济济，非佳事也，故但示难问经义言论而已。
<span class="c1">《通鉴》作“使群臣不睦，不为佳事，故但难问经义而已”。</span>
晧以为不承用诏命，意不忠尽，遂积前后嫌忿，收曜付狱，是岁凤皇二年也。

8. <span id="卷六十五·吴书二十·王楼贺韦华第二十-韦曜-8"></span>
曜因狱吏上辞曰：
<span class="c1">◎胡三省曰：辞，狱辞也。</span>
“囚荷恩见哀，无与为比，曾无芒氂，
<span class="c1">◎犹言毫厘也。◎《汉书·司马迁传》：差以毫氂。◎《续汉志·律历志》：损益毫氂。</span>
有以上报，孤辱恩宠，自陷极罪。念当灰灭，长弃黄泉，愚情慺慺，窃有所怀，贪令上闻。囚昔见世间有古历注，
<span class="c1">◎潘眉曰：此指周长生之《洞历》，《论衡》称其上自黄帝，下至汉朝，莫不纪载，故曜撰《洞纪》亦起庖牺至秦、汉。</span>
其所既载既多虚无，
<span class="c1">各本“既”作“纪”，误，宋本不误。</span>
在书籍者亦复错谬。囚寻按传记，考合异同，采摭耳目所及，以作《洞纪》，起自庖牺，至于秦、汉，凡为三卷，当起黄武以来，别作一卷，事尚未成。
<span class="c1">◎《隋书·经籍志》：《洞纪》四卷，韦昭撰，记庖牺以来至汉建安二十七年。◎姚振宗曰：○按建安二十五年改元延康元年，是年十月魏受禅，是为黄初元年。黄初三年之九、十月间，吴改年黄武，黄武未改之前，吴仍称建安之号，故止于二十七年也。○《唐经籍志》：《洞纪》九卷，韦昭撰。○《艺文志》：韦昭《洞纪》四卷。○《史通·表历篇》：如韦昭《洞纪》、陶弘景《帝代年历》，皆因表而作，用成其书，非国史之流。◎章宗源《隋志考证》曰：○陆德明《庄子·说剑篇》《释文》、《初学记·乐部》、《北堂书钞·乐部》、《太平御览·皇王部》并引韦昭《洞纪》，又作《洞历记》。《开元占经》引十八事，皆纪周、汉日蚀星变事。◎潘眉曰：曜《洞纪》终于汉建安二十七年，曜云事尚未成，故后有臧荣绪《续》一卷。</span>
又见刘熙所作《释名》，信多佳者，
<span class="c1">刘熙《释名》，详见《蜀志·许慈传》。</span>
然物类众多，难得详究，故时有得失，而爵位之事，又有非是。愚以官爵，今之所急，不宜乖误。囚自忘至微，又作《官职训》及《辩释名》各一卷，
<span class="c1">◎《隋书·经籍志》：梁有韦昭《官仪职训》一卷，亡。◎又云：《辩释名》一卷，韦昭撰。◎《唐艺文志》：韦昭《辩释名》一卷。◎毕沅《辩释名补遗》序曰：韦昭《官职训》及《辩释名》，据昭自言各一卷，则捊然成帙。今虽亡失，其引见唐、宋人书者当不止于是，而予之所见仅此而已。◎马国翰辑本序曰：韦昭《辩释名》，今辑录二十五节，其二十三节皆论辩官制，先列《释名》原文，后加辩曰以别之。其无者，引文脱也。今《释名》内无《释官篇》，当是后人缘昭辩而删之，而刘熙之说亦借此以存其缺佚。◎任大椿《小学钩沈》亦辑录一卷。</span>
欲表上之。新写始毕，会以无状，幽囚待命，泯没之日，恨不上闻，谨以先死列状，乞上言秘府，于外料取，呈内以闻。追惧浅蔽，不合天听，抱怖雀息，
<span class="c1">◎《北史·高丽传》：高丽王左右皆雀息。</span>
乞垂哀省。”

9. <span id="卷六十五·吴书二十·王楼贺韦华第二十-韦曜-9"></span>
曜冀以此求免，而晧更怪其书之垢故，
<span class="c1">◎胡三省曰：垢，尘也。故，旧也。</span>
又以诘曜。曜对曰：“囚撰此书，实欲表上，惧有误谬，数数省读，不觉点污。被问寒战，形气呐吃。
<span class="c1">◎《礼记》：其言吶吶然，如不出诸其口。◎《史记·韩非传》：为人口吃，不能道说，而善著书。</span>
谨追辞叩头五百下，两手自搏。”而华覈连上疏救曜曰：
<span class="c1">◎姚振宗曰：按此，知华覈疏救凡两次，本传合并载之，故曰“连上疏”。其初被罪黜，得覈疏救而解，召还史馆，得以续成前书，其事当在凤皇二年之前。至是年收付狱，覈又疏救，以《吴书》未述叙赞为言，而事不可解矣。以是知《吴书》叙赞终未底于成焉。◎弼按：姚说因《史通·正史篇》有“华覈表请召韦曜、薛莹续成前史，其后曜独终其书”云云，不知刘知几之说已误。本志《薛莹传》华覈救莹疏云“曜负恩蹈罪，莹以过徙，书遂委滞，迄未撰奏”，据此，则曜书实未成。又据本传，亦无初被罪黜，得覈疏救而解之事。姚说殆误解“连”字耳。</span>
“曜运值千载，
<span class="c1">宋本无“运”字。</span>
特蒙表识，
<span class="c1">冯本、毛本“表”作“哀”。</span>
以其儒学，得与史官，貂蝉内侍，承合天问，
<span class="c1">◎宋本“合”作“答”。◎或云：天，作“大”。</span>
圣朝仁笃，慎终追远，迎神之际，垂涕敕曜。曜愚惑不达，不能敷宣陛下大舜之美，而拘系史官，使圣趣不叙，至行不彰，实曜愚蔽当死之罪。然臣慺慺，见曜自少勤学，虽老不倦，探综坟典，温故知新，及意所经识古今行事，外吏之中少过曜者。昔李陵为汉将，军败不还而降匈奴，司马迁不加疾恶，为陵游说，汉武帝以迁有良史之才，欲使毕成所撰，忍不加诛，书卒成立，垂之无穷。今曜在吴，亦汉之史迁也。伏见前后符瑞彰著，神指天应，继出累见，一统之期，庶不复久。事平之后，当观时设制，三王不相因礼，五帝不相沿乐，质文殊涂，损益异体，宜得曜辈依准古义，有所改立。汉氏承秦，则有叔孙通定一代之仪，曜之才学亦汉通之次也。又《吴书》虽已有头角，叙赞未述。昔班固作《汉书》，文辞典雅，
<span class="c1">◎刘咸炘曰：○尚云：《吴志》以《华覈传》为殿，而薛莹、韦曜两传屡载覈论史之疏，称许马、班，寿盖以马、班自况，而信其《三国志》文词典雅，必传于后也。○按：此亦曲说，史家载人文字，岂以自寓！称许马、班，何与己书乎！</span>
后刘珍、刘毅等作《汉记》，
<span class="c1">◎范《书·文苑传·刘珍传》：珍字秋孙，一名宝，南阳蔡阳人也。永初中为谒者仆射。永宁元年，邓太后诏珍与刘騊駼作《建武以来名臣传》。◎又《刘毅传》：毅，北海敬王子也，少有文辩称。时刘珍、邓耽、尹兑、马融共上书称其美，安帝嘉之，拜议郎。◎《史通·正史篇》：诏史官谒者仆射刘珍及谏议大夫李尤杂作纪、表、名臣节士儒林外戚诸传，起自建武，讫乎永初，事业垂竟，而珍、尤继卒。◎《隋书·经籍志》：《东观汉记》一百四十三卷，起光武记注至灵帝，长水校尉刘珍等撰。◎四库辑本《提要》云：东汉之初，著述在兰台，至章、和以后，图籍甚于东观，修史者皆在是焉，故以名书。晋时以此书与《史记》、《汉书》为三史，人多习之。◎姚振宗曰：范《书·文苑·李尤传》：安帝时为谏议大夫，受诏与谒者仆射刘珍等俱撰《汉记》。○《玉海·艺文》亦云：安帝永初、永宁间，刘珍、刘騊駼、张衡、李尤等撰集为《汉记》。○《汉记》之名，盖始于此。《隋志》题“刘珍等所本”，〖《史通》谓桓帝元嘉时边韶、崔寔、朱穆、曹寿、延笃等著作，以后综其书为百十有四篇，号曰《汉记》。《汉记》之名实定于安帝时。〗或谓不当题“刘珍”，然珍之前未定书名，珍之时乃奉诏有此目，且安知非本书题署如此者？是不得不题刘珍等也。或又谓珍未尝为长水校尉，则史文简略，此亦据本书题署欤？◎弼按：据《刘珍传》，珍为越骑校尉。越骑、长水，皆五营校尉也。</span>
远不及固，叙传尤劣。今吴书当垂千载，编次诸史，后之才士论次善恶，非得良才如曜者，实不可使阙不朽之书。
<span class="c1">元本 “阙”作“关”。</span>
如臣顽蔽，诚非其人。曜年已七十，余数无几，乞赦其一等之罪，
<span class="c1">◎梁章钜曰：○《汉书·何并传》云：钟廷尉免冠为弟威请一等之罪，愿蚤就髡钳。○如淳曰：减死罪一等也。</span>
为终身徒，使成书业，永足传示，垂之百世。谨通进表，叩头百下。”晧不许，遂诛曜，
<span class="c1">◎《隋书·经籍志》：梁又有《毛诗答杂问》七卷，吴侍中韦昭、侍中朱育等撰，亡。《孝经解赞》一卷，韦昭解。《汉书音义》七卷，韦昭撰。《春秋外传国语注》二十二卷，韦昭注。梁又有韦昭《集》二卷，录一卷，亡。◎严可均辑存《云阳赋》、《上鼓吹铙歌十二曲表》、《因狱吏上辞》、《国语解叙》、《博奕论》凡五篇。冯氏《诗纪》录存《鼓吹铙歌十二曲》。◎宋庠《国语补音序》曰：先儒自郑众、贾逵、王肃、虞翻、唐固、韦昭之徒并治其章句，申之以注释，今惟韦氏所解传于世。韦氏以郑、贾、虞、唐为主，而增损之，故其注备而有体，可谓一家之名学。◎黄震《日钞》曰：《国语》文宏衍精洁，韦昭注文亦简切称之。◎《四库提要》曰：昭自序称凡所发正三百七事，今考注文之中昭自立义者，不过六十七事。合以所正讹字、衍文、错简，亦不足三百七事之数。其传写有误，以六十为三百欤？《崇文总目》作“三百十事又七事”，转讹也。自郑众《解诂》以下，诸书并亡。《国语》注存于今者，惟昭为最古。黄震《日钞》尝称其简洁，而先儒旧训亦往往散见其中。◎蒋超伯曰：韦昭《吴鼓吹曲》第四曰“伐乌林”，第六曰“关背德”，盖当时彼此相夸，犹之南北朝索虏、岛夷诋諆互出也。◎见《丽澞荟录》。◎章宗源《隋志考证》曰：○《寰宇记·江南东道》引韦昭《三吴郡国志》。○《舆地碑记目》曰：《吴兴录》，韦昭作。◎赵一清曰：○《寰宇记》卷八十九：韦昭墓在润州延陵县西南七里。</span>
徙其家零陵。子隆，亦有文学也。

## 华覈

1. <span id="卷六十五·吴书二十·王楼贺韦华第二十-华覈-1"></span>
华覈
<span class="c1">◎胡三省曰：华，户化翻。覈，户革翻。</span>
字永先，吴郡武进人也。
<span class="c1">吴改丹徒曰武进。丹徒，见《孙策传》。</span>
始为上虞尉、典农都尉，
<span class="c1">◎上虞，见《孙策传》。何焯校“上虞”下“尉”字衍。钱仪吉、李慈铭说同。◎弼按：○《续百官志》：尉，大县二人，小县一人。○则覈为上虞县尉本不误。◎梁章钜曰：○《宋书·州郡志》：吴省丹阳江乘县典农都尉，又分吴郡无锡以西为毘陵典农都尉。◎弼按：《宋志》作“毘陵典农校尉”，梁引作“都尉”，误。梁袭潘眉说，潘亦作“校尉”也。当时郡县有屯田者置典农都尉，则覈或为上虞尉，又为上虞典农都尉，故史文并书之。梁氏引江乘、毘陵，与此无涉。</span>
以文学入为秘府郎，
<span class="c1">◎洪饴孙曰：吴有秘府郎，掌秘书。《韦曜传》“乞上秘府，于外料取，呈内以闻”，即此。</span>
迁中书丞。
<span class="c1">◎胡三省曰：魏有中书监、令，无中书丞，此官盖吴置也。</span>

2. <span id="卷六十五·吴书二十·王楼贺韦华第二十-华覈-2"></span>
蜀为魏所并，覈诣宫门发表曰：“间闻贼众蚁聚向西境，西境艰险，
<span class="c1">各本“艰”作“報”。</span>
谓当无虞。定闻陆抗表至，
<span class="c1">◎李慈铭曰：定，疑作“旋”。</span>
成都不守，臣主播越，社稷倾覆。昔卫为翟所灭而桓公存之，
<span class="c1">◎《左传·闵公元年》：狄人伐卫懿公。及狄人战于荥泽，卫师败绩，遂灭卫。立戴公以庐于曹。齐侯使公子无亏帅车三百乘，甲士三千人以戍曹。僖之元年，齐桓公迁邢于夷仪。二年，封卫于楚丘，邢迁如归，卫国忘亡。</span>
今道里长远，不可救振，失委附之土，弃贡献之国，臣以草芥，窃怀不宁。陛下圣仁，恩泽远抚，卒闻如此，必垂哀悼。臣不胜忡怅之情，
<span class="c1">◎胡三省曰：卒，读曰猝。胜，音升。忡，丑中翻，忧也。</span>
谨拜表以闻。”
<span class="c1">◎胡三省曰：○《左传》：楚人灭江，秦伯为之降服，出次，不举，过数。大夫谏，公曰：“同盟灭，敢不矜乎？吾自惧也。”○蜀，吴之与国。蜀亡，岌岌乎为吴矣。吴之君臣不知惧，故华覈拜表以儆之。</span>

3. <span id="卷六十五·吴书二十·王楼贺韦华第二十-华覈-3"></span>
孙晧即位，封徐陵亭侯。
<span class="c1">徐陵，见《孙权传》黄武元年。</span>
宝鼎二年，晧更营新宫，
<span class="c1">◎《孙晧传》：宝鼎二年，起显明宫。◎《江表传》：晧营新宫，穷极伎巧，陆凯固谏，不从。</span>
制度弘广，饰以珠玉，所费甚多。是时盛夏兴工，农守并废，覈上疏谏曰：“臣闻汉文之世，九州晏然，秦民喜去惨毒之苛政，归刘氏之宽仁，省役约法，与之更始，分王子弟以藩汉室，当此之时，皆以为泰山之安，无穷之基也。至于贾谊，独以为可痛哭及流涕者三，可为长叹息者六，乃曰当今之势何异抱火于积薪之下而寝其上，火未及然而谓之安。其后变乱，皆如其言。臣虽下愚，不识大伦，窃以曩时之事，揆今之势。

4. <span id="卷六十五·吴书二十·王楼贺韦华第二十-华覈-4"></span>
“谊云复数年间，诸王方刚，汉之傅相称疾罢归，欲以此为治，虽尧、舜不能安。今大敌据九州之地，有大半之众，习攻战之余术，乘戎马之旧势，欲与中国争相吞之计，
<span class="c1">《通鉴》作“欲与国家为相吞之计”。</span>
其犹楚、汉势不两立，非徒汉之诸王淮南、济北而已。谊之所欲痛哭，比今为缓，抱火卧薪之喻，于今而急。
<span class="c1">◎官本《考证》曰：而急，《册府》作“为急”。</span>
大皇帝览前代之如彼，察今势之如此，故广开农桑之业，积不訾之储，
<span class="c1">◎梁章钜曰：《说文》：訾，不思称意也。○《管子·君臣篇》注：訾，限也。○《史记·货殖传》：家亦不訾。○言所积务多，不限其数也。</span>
恤民重役，务养战士，是以大小感恩，各思竭命。斯运未至，早弃万国。自是之后，强臣专政，上诡天时，下违众议，亡安存之本，邀一时之利，数兴军旅，倾竭府藏，兵劳民困，无时获安。今之存者乃创夷之遗众，哀苦之余民耳。遂使军资空匮，仓廪不实，布帛之赐，寒暑不周，重以失业，家户不赡。而北积谷养民，专心向东，
<span class="c1">◎胡三省曰：自洛进师而造江滨，自蜀下兵而临荆楚，皆东向也。</span>
无复他警。蜀为西藩，土地险固，加承先主统御之术，谓其守御足以长久，不图一朝，奄至倾覆。唇亡齿寒，古人所惧。交州诸郡，国之南土，交阯、九真二郡已没，日南孤危，存亡难保，合浦以北，民皆摇动，
<span class="c1">◎《孙休传》：永安六年五月，交阯郡吏吕兴等反，杀太守孙谞。使使如魏，请太守及兵。◎《孙晧传》：是时蜀初亡，而交阯携叛，国内震惧。元兴元年，魏置交阯太守之郡。◎《通鉴》：交趾郡吏吕兴等杀太守孙谞，九真、日南皆应之。</span>
因连避役，多有离叛，而备戍减少，威镇转轻，常恐呼吸复有变故。昔海虏窥窬东县，多得离民，地习海行，狃于往年，钞盗无日，今胸背有嫌，首尾多难，乃国朝之厄会也。诚宜住建立之役，先备豫之计，勉垦殖之业，为饥乏之救。惟恐农时将过，东作向晚，有事之日，整严未辨。
<span class="c1">宋本 “辨”作“办”。</span>
若舍此急，
<span class="c1">《通鉴》“急”下有“务”字。</span>
尽力功作，卒有风尘不虞之变，
<span class="c1">◎胡三省曰：难，乃旦翻。舍，读曰捨。卒，读曰猝。</span>
当委版筑之役，应烽燧之急，驱怨苦之众，赴白刃之难，此乃大敌所因为资也。如但固守，
<span class="c1">冯本“如”作“扣”，误。</span>
旷日持久，则军粮必乏，不待接刃，而战士已困矣。

5. <span id="卷六十五·吴书二十·王楼贺韦华第二十-华覈-5"></span>
“昔太戊之时，桑谷生庭，惧而修德，怪消殷兴。
<span class="c1">◎《史记·殷本纪》：帝太戊立，伊陟为相。毫有祥，桑谷共生于朝，一暮大拱。帝太戊惧，问伊陟。陟曰：“臣闻妖不胜德，帝之政其有阙欤？帝其修德。”太戊从之，而祥桑枯死而去。</span>
荧惑守心，宋以为灾，景公下从瞽史之言，
<span class="c1">◎朱邦衡曰：下，当作“不”。《史记·宋世家》作“司星子韦”。</span>
而荧惑退舍，景公延年。
<span class="c1">见《贺邵传》。</span>
夫修德于身而感异类，言发于口而通神明，臣以愚蔽，误忝近署，不能翼宣仁泽以感灵祇，仰惭俯愧，无所投处。退伏思惟，荧惑、桑谷之异，天示二主，至如
<span class="c1">宋本“如”作“于”。</span>
他余锱介之妖，
<span class="c1">◎梁章钜曰：○《淮南子·诠言》注云：六两曰锱。○按《说山》注又云：六铢曰锱，八铢曰锤。○杨倞注《荀子》云：八两为锱。○《风俗通》：铢六则锤，三锤则锱。○《韵会》：纤芥，细微也。○通作“介”。○《后汉书·窦融传》：长无纤介之怨。○赵岐注《孟子》：一介，草也。</span>
近是门庭小神所为，验之天地，无有他变，而征祥符瑞前后屡臻，明珠既觌，白雀继见，万亿之祚，实灵所挺，以九域为宅，天下为家，不与编户之民转徙同也。又今之宫室，先帝所营，卜土立基，非为不祥。又杨市土地与宫连接，若大功毕竟，舆驾迁住，门行之神，皆当转移，犹恐长久未必胜旧。屡迁不可，留则有嫌，此乃愚臣所以夙夜为忧灼也。臣省《月令》，季夏之月，不可以兴土功，不可以会诸侯，不可以起兵动众，举大事必有大殃。今虽诸侯不会，诸侯之军与会无异。六月戊己，土行正王，既不可犯，加又农月，时不可失。昔鲁隐公夏城中丘，《春秋》书之，垂为后戒。
<span class="c1">◎《左传·隐公七年》：夏，城中丘，书不时也。◎中丘，琅邪临沂县东，今山东兖州府沂州东北三十里有中丘城。</span>
今筑宫为长世之洪基，而犯天地之大禁，袭《春秋》之所书，废敬授之上务，
<span class="c1">◎《尚书·尧典》：敬授人时。</span>
臣以愚管，窃所未安。

6. <span id="卷六十五·吴书二十·王楼贺韦华第二十-华覈-6"></span>
“又恐所召离民，或有不至，讨之则废役兴事，不讨日月滋慢。
<span class="c1">宋本“不讨”下有“则”字，《册府》“慢”作“蔓”。</span>
若悉并到，大众聚会，希无疾病。且人心安则念善，苦则怨叛。江南精兵，北土所难，欲以十卒当东一人。天下未定，深可忧惜之。如此宫成，死叛五千，则北军之众更增五万，若到万人，则倍益十万，病者有死亡之损，叛者传不善之语，此乃大敌所以欢喜也。今当角力中原，以定强弱，正于际会，彼益我损，加以劳困，此乃雄夫智士所以深忧。

7. <span id="卷六十五·吴书二十·王楼贺韦华第二十-华覈-7"></span>
“臣闻先王治国无三年之储，曰国非其国，安宁之世戒备如此，况敌强大而忽农忘畜。今虽颇种殖，间者大水沈没，其余存者当须耘穫，
<span class="c1">冯本“穫”作“获”，误。</span>
而长吏怖期，上方诸郡，身涉山林，尽力伐材，废农弃务，士民妻孥羸小，垦殖又薄，若有水旱，则永无所获。州郡见米，当待有事，冗食之众，仰官供济。若上下空乏，运漕不供，而北敌犯疆，使周、召更生，良、平复出，不能为陛下计明矣。臣闻君明者臣忠，主圣者臣直，是以慺慺，昧犯天威，乞垂哀省。”

8. <span id="卷六十五·吴书二十·王楼贺韦华第二十-华覈-8"></span>
书奏，晧不纳。后迁东观令，领右国史，覈上疏辞让，晧答曰：“得表，以东观儒林之府，当讲校文艺，处定疑难，汉时皆名学硕儒乃任其职，乞更选英贤。闻之，
<span class="c1">◎赵一清曰： “闻”字疑误。◎或曰：按文义，似当作“典”。</span>
以卿研精坟典，博览多闻，可谓悦礼乐敦诗书者也。当飞翰骋藻，光赞时事，以越杨、班、张、蔡之畴，怪乃谦光，厚自菲薄，宜勉修所职，以迈先贤，勿复纷纷。”

9. <span id="卷六十五·吴书二十·王楼贺韦华第二十-华覈-9"></span>
时仓廪无储，世俗滋侈，覈上疏曰：“今寇虏充斥，征伐未已，居无积年之储，出无应敌之畜，此乃有国者所宜深忧也。夫财谷所生，皆出于民，趋时务农，国之上急。而都下诸官，所掌别异，各自下调，不计民力，辄与近期。长吏畏罪，昼夜催民，委舍佃事，遑赴会日，
<span class="c1">◎梁章钜曰：○官与刻日为期也。○《公羊·隐元年·传》：会，犹最也。○注：最之为言聚，若今聚民为投最。</span>
定送到都，或蕴积不用，而徒使百姓消力失时。到秋收月，督其限入，夺其播殖之时，而责其今年之税，如有逋悬，则籍没财物，故家户贫困，衣食不足。宜暂息众役，专心农桑，古人称‘一夫不耕，或受其饥；一女不织，或受其寒’，
<span class="c1">◎梁章钜曰：○《吕氏春秋·爱类》云：神农之教曰：“士有当年而不耕者，天下或受其饥；女有当年而不织者，天下或受其寒。”○贾谊策所引与此同。</span>
是以先王治国，惟农是务。军兴以来，已向百载，农人废南亩之务，女工停机杼之业。推此揆之，则蔬食而长饥，薄衣而履冰者，固不少矣。臣闻主之所求于民者二，民之所望于主者三。二谓求其为己劳也，求其为己死也。三谓饥者能食之，劳者能息之，有功者能赏之。民以致其二事而主失其三望者，
<span class="c1">官本“主”作“王”，误。</span>
则怨心生而功不建。今帑藏不实，民劳役猥，主之二求已备，民之三望未报。且饥者不待美馔而后饱，寒者不俟狐貉而后温，
<span class="c1">宋本“貉”作“狢”。</span>
为味者口之奇，
<span class="c1">◎《通志》“为味”作“滋味”。◎官本《考证》曰：“为”字疑误。</span>
文绣者身之饰也。今事多而役繁，民贫而俗奢，百工作无用之器，妇人为绮靡之饰，不勤麻枲，并绣文黼黻，转相仿效，耻独无有。兵民之家，犹复逐俗，
<span class="c1">◎胡三省曰：言下至兵民之家，亦随俗好而事奢侈也。</span>
内无担石之储，
<span class="c1">◎宋本“担”作“儋”，《通鉴》作“甔”。◎胡注：○应劭曰：齐人名小瓮曰甔，受二斛。○晋灼曰：石，斗石也。○师古曰：甔，音都滥翻。</span>
而出有绫绮之服，至于富贾商贩之家，重以金银，奢恣尤甚。天下未平，百姓不赡，宜一生民之原，丰谷帛之业，而弃功于浮华之巧，妨日于侈靡之事，上无尊卑等级之差，下有耗财费力之损。
<span class="c1">陈本“费”作“物”，误。</span>
今吏士之家，少无子女，多者三四，少者一二，通令户有一女，十万家则十万人，人织绩一岁一束，则十万束矣。使四疆之内同心戮力，数年之间，布帛必积。恣民五色，惟所服用，但禁绮绣无益之饰。且美貌者不待华采以崇好，艳姿者不待文绮以致爱，五采之饰，足以丽矣。若极粉黛，穷盛服，未必无丑妇；废华采，去文绣，未必无美人也，若实如论，有之无益废之无损者，何爱而不暂禁以充府藏之急乎？此救乏之上务，富国之本业也，使管、晏复生，无以易此。汉之文、景，承平继统，天下已定，四方无虞，犹以雕文之伤农事，
<span class="c1">宋本“伤”作“妨”。</span>
锦绣之害女工，开富国之利，杜饥寒之本。况今六合分乖，豺狼充路，兵不离疆，甲不解带，而可以不广生财之原，充府藏之积哉？”

10. <span id="卷六十五·吴书二十·王楼贺韦华第二十-华覈-10"></span>
晧以覈年老，敕令草表，覈不敢。又敕作草文，
<span class="c1">◎潘眉曰：草，谓草书也。</span>
停立待之。覈为文曰：“咨覈小臣，草芥凡庸。遭眷值圣，受恩特隆。越从朽壤，蝉蜕朝中。熙光紫闼，青琐是凭。
<span class="c1">◎钱大昕曰：凭，依字古作“冯”，本读如蓬，后转为符风切。此文以“凭”与“庸”、“隆”、“中”、“风”、“崇”、“重”、“融”、“穹”为韵。“冯翊”之“冯”，唐人亦列东韵。</span>
毖挹清露，沐浴凯风。效无丝氂，负阙山崇。滋润含垢，恩贷累重。秽质被荣，局命得融。欲报罔极，委之皇穹。圣恩雨注，哀弃其尤。猥命草对，润被下愚。不敢违敕，惧速罪诛。冒承诏命，魂逝形留。”

11. <span id="卷六十五·吴书二十·王楼贺韦华第二十-华覈-11"></span>
覈前后陈便宜，及贡荐良能，解释罪过，书百余上，皆有补益，文多不悉载。
<span class="c1">◎覈疏救薛莹、韦曜，见莹、曜传。◎或曰：覈气稍静下，意更恳诚，所以卒免。呜呼，亦危矣！</span>
天册元年以微谴免，数岁卒。曜、覈所论事章疏，咸传于世也。
<span class="c1">◎《隋书·经籍志》：梁又有东观令华覈《集》五卷，录一卷，亡。◎《唐经籍志》：华覈《集》三卷。◎《艺文志》：五卷。◎严氏《全三国文》录存《车赋》、《奏荐陆胤》、《表荐陆祎》、《闻蜀亡诣宫门上表》、《谏盛夏兴工疏》、《上农务禁侈疏》、《乞赦楼玄疏》、《上疏请召还薛莹》、《上疏救韦曜》、《奉勅草对》，凡十一篇。</span>

12. <span id="卷六十五·吴书二十·王楼贺韦华第二十-华覈-12"></span>
评曰：薛莹称王蕃器量绰异，弘博多通；楼玄清白节操，才理条畅；贺邵厉志高洁，
<span class="c1">◎何焯曰：《御览》“高”作“贞”。</span>
机理清要；韦曜笃学好古，博见群籍，有记述之才。胡冲以为玄、邵、蕃一时清妙，略无优劣。必不得已，玄宜在先，邵当次之。华覈文赋之才，有过于曜，而典诰不及也。予观覈数献良规，期于自尽，庶几忠臣矣。然此数子，处无妄之世而有名位，强死其理，得免为幸耳。
<span class="c1">◎潘眉曰：此汲古本评语如此。陈仁锡本云“然此数子，处无道之世，或显戮于殿廷，或赐死于遐荒，或诛夷于胤嗣，晧之恶浮于桀、纣，而止于亡国，犹存其躯，亦幸也夫”。陈本误改，不可从。南监本与汲古本同。◎梁章钜曰：○《战国楚策》：朱英谓春申君曰：“今君处无妄之世，以事无妄之主。”○《左氏·昭七年·传》：匹夫匹妇强死。○注：强死，不病也。◎何焯曰：莹言既不及覈，冲又谓楼宜在先，故评家为之折衷。◎刘咸炘曰：王、楼、贺同为常侍，韦、华同为史官，又同以直谏被诛谪。观评语，盖薛莹《吴书》本以五人同传，莹之于此五人，亦犹承祚之于谯周、郤正也。◎或曰：无道富贵，尚以为耻，况至于杀其身乎！数子之趣，盖可知也。此传固表诸贤之华藻，亦示士君子以进退之节。呜呼，尚鉴兹哉！◎又曰：此传大约以守正致祸为主，而文采又其枝叶，此同传意也。危邦不入，乱邦不居，有道则见，无道则隐，真仕人之律令也。</span>
三国志吧 点校小组

13. <span id="卷六十五·吴书二十·王楼贺韦华第二十-华覈-13"></span>
敬制二〇一一年十二月三十一日