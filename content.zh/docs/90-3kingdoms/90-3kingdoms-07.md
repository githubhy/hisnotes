---
weight: 8
title: 卷七·魏书七·吕布张邈臧洪传第七
---

# 卷七·魏书七·吕布张邈臧洪传第七

1. <span id="卷七·魏书七·吕布张邈臧洪传第七-1"></span>
魏书七

2. <span id="卷七·魏书七·吕布张邈臧洪传第七-2"></span>
三国志七吕布张邈臧洪传第七
<span class="c1">◎钱大昭曰：范《书》张邈事即附在《吕布传》中，故张邈之前布事未终，张邈之后仍叙布事，且其作赞言布不言邈，大略与《魏志》同，盖蔚宗因承祚之旧故也。《魏志》本以张邈、陈登附《布传》，以陈容附《臧洪传》，后之校书者见有“张邈字孟卓，东平寿张人也”十一字，不及细检，辄于卷首改题云“吕布张邈臧洪传”，而于目录则云“张邈〖陈登〗、臧洪〖陈容〗”，皆误。◎潘眉曰：《魏书》为董卓立传，兼及李傕、郭汜者，叙亡汉之原委，为二袁、刘、吕、张、公孙、陶、张等立传者，叙同时割据、魏武兼并之始末。若臧洪未与魏武交兵，其人与魏事无涉，在《魏书》中当为附传，不应立传。观其初为盟词曰“汉室不幸，皇纲失统”，及为绍所执，又曰“王室衰弱，无扶翼之意”，盖汉末义烈之士，汉书立传宜也。◎姚范曰：《史记》后班史即人自为传，不复错综成之。
<span class="c2">班《书》陈平、王陵二传叙述相错，例同本传。姚云“不复错综”，失之。</span>
《甘陈传》以俩人之功本一事耳。承祚复用互体，如吕布张邈、刘放孙资是也。◎或曰：《吕布传》写布不能自定处亦生动，但子长以飘忽之才写生易，此以简洁之笔写生难，读者不可不审而妄置低昂也。</span>

3. <span id="卷七·魏书七·吕布张邈臧洪传第七-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：森林守望者</span>
<span class="c1">复校：擎骥</span>

## 吕布张邈

1. <span id="卷七·魏书七·吕布张邈臧洪传第七-吕布张邈-1"></span>
吕布字奉先，五原郡九原人也。
<span class="c1">◎按文多一“郡”字。五原郡，见《武纪》建安二十年。郡有九原县，汉末废。◎王先谦曰：○《河水注》：河水又东迳九原县故城南。其城南面长河，北背连山，秦始皇逐匈奴，并河以东，属之阴山，筑亭障为河上塞。徐广曰：“阴山在五原北。”即此山也。○《一统志》据《水经注》：故城在今乌喇忒旗北。○按，汉九原县其北即阴山。◎阚骃《十三州志》：建安中，魏武集荒郡之户以为县，聚之九原界，以立新兴郡。◎谢鍾英曰：《十三州志》之九原，即汉阳曲县地，非五原郡之九原也。◎赵一清、梁章钜所引顾祖禹说，皆为新兴郡之九原县，不录。</span>
以骁武
<span class="c1">范《书·布传》作“以弓马骁武”。</span>
给并州。刺史丁原为骑都尉，屯河内，
<span class="c1">◎范《书·布传》作“原屯河内”。◎刘攽曰：案文下“原”字，宜在上“原”字下。◎沈家本曰：《张杨传》“以武勇给并州”，则此传当亦以“州”字句绝，不必补“原”字，范《书》衍下“原”字耳。</span>
以布为主簿，
<span class="c1">◎潘眉曰：盖原为骑都尉，以布为主簿也。刺史属吏惟有主簿、功曹、簿曹、书佐等，骑都尉秩比二千石，非刺史所得置。吕布为骑都尉在杀丁原后，此时未得为也。《后汉书》误移“原”字在“为骑都尉”下，此传并脱去“原”字，当补入。</span>
大见亲待。灵帝崩，原将兵诣洛阳。
<span class="c1">◎袁宏《纪》：进乃召武猛都尉丁原将兵向京师。◎范《书·何进传》：进使武猛都尉丁原烧孟津，火照城中。
<span class="c2">◎《续汉书》曰：绍诈令武猛都尉丁原放兵数千人，为贼于河内，称黑山伯，上事以诛赵忠等为辞，烧平阴、河津莫府人舍，以怖动太后。</span>
◎章怀注：武猛，谓有武艺而勇猛者，取其嘉名，因以名官也。◎弼按：本志《张杨传》“以武勇给并州，为武猛从事”，取义亦同。</span>
<span class="c1">◎英雄记曰：原字建阳。本出自寒家，为人粗略，有武勇，善骑射。为南县吏，
<span class="c2">“南”字上下疑有脱文，两汉地志无南县，范《书·董卓传》注引此无此语。</span>
受使不辞难，有警急，追寇虏，辄在其前。裁知书，少有吏用。</span>
与何进谋诛诸黄门，拜执金吾。进败，董卓入京都，将为乱，欲杀原，并其兵众。卓以布见信于原，诱布令杀原。布斩原首诣卓，卓以布为骑都尉，甚爱信之，誓为父子。
<span class="c1">◎《通鉴》：卓阴使丁原部曲司马五原吕布杀原而并其众，卓兵于是大盛。◎弼按：董卓入京，步骑不过三千，丁原不死，卓犹有所惮也。</span>

2. <span id="卷七·魏书七·吕布张邈臧洪传第七-吕布张邈-2"></span>
布便弓马，膂力过人，
<span class="c1">◎胡三省曰：膂，脊骨也。</span>
号为飞将。稍迁至中郎将，封都亭侯。卓自以遇人无礼，恐人谋己，行止常以布自卫。然卓性刚而褊，忿不思难，尝小失意，拔手戟掷布。
<span class="c1">◎胡三省曰：手戟，小戟，便于击刺者。◎惠栋曰：○《释名》曰：手戟，手所持摘之戟也。</span>
布拳捷避之，
<span class="c1">◎《国语·齐语》：有拳勇股肱之力。◎注：人勇为拳。◎胡三省曰：勇力为拳，迅疾为捷。</span>
<span class="c1">◎《诗》曰：无拳无勇，职为乱阶。◎注：拳，力也。
<span class="c2">此《诗·小雅·巧言》之辞。</span>
</span>
为卓顾谢，卓意亦解。由是阴怨卓。卓常使布守中閤，
<span class="c1">◎《尔雅·释宫》：小者谓之闺，小闺谓之閤。</span>
布与卓侍婢私通，
<span class="c1">◎范《书·布传》作“私与傅婢情通”。◎潘眉曰：“侍婢”与“傅婢”同，无误字。◎弼按：范《书·公孙瓒传》云 “袁绍母亲为傅婢，地实微贱”，是傅婢即侍婢也。◎汪继熊曰：○李长吉《吕将军歌》：榼榼银龟摇白马，傅粉女郎大旗下。○殆即世所传貂蝉也。</span>
恐事发觉，心不自安。

3. <span id="卷七·魏书七·吕布张邈臧洪传第七-吕布张邈-3"></span>
先是，司徒王允以布州里壮健，厚接纳之。
<span class="c1">◎范《书·王允传》：王允字子师，太原祁人也。◎章怀注：祁，今并州县也。◎弼按：州里者，谓同为并州之人。如韩遂谓樊稠曰： “与足下州里人，今虽小违，要当大同。”胡三省曰：“韩遂，金城人，与樊稠皆凉州人也。”又如本传布谓张杨曰：“布，卿州里也。”同属并州也。</span>
后布诣允，陈卓几见杀状。时允与仆射士孙瑞密谋诛卓，
<span class="c1">士孙瑞，事见《董卓传》注引献帝纪。</span>
是以告布使为内应。布曰： “奈如父子何！”允曰：“君自姓吕，本非骨肉。今忧死不暇，何谓父子？”
<span class="c1">◎范《书·布传》：允曰：“掷戟之时，岂有父子情也？”</span>
布遂许之，手刃刺卓。语在《卓传》。允以布为奋威奋武将军，
<span class="c1">◎《通鉴》作“奋武将军”。◎胡三省曰：奋武将军，始于汉元帝用任千秋为之。◎潘眉曰：○“奋威”当作“奋武”。○《宋书·百官志》：奋武将军，汉末吕布为之。○《后汉书》亦误作“威”。</span>
假节，仪比三司，
<span class="c1">◎胡三省曰：犹仪同三司也。</span>
进封温侯，
<span class="c1">◎温县，见《齐王纪》嘉平三年。王允封温侯在初平二年，至是改封吕布也。◎胡三省曰：温县属河内郡，周大夫苏忿生之邑。</span>
共秉朝政。布自杀卓后，畏恶凉州人，凉州人皆怨。由是李傕等遂相结还攻长安城。
<span class="c1">◎《英雄记》曰：郭汜在城北。布开城门，将兵就汜，言 “且却兵，但身决胜负”。汜、布乃独共对战，布以矛刺中汜，汜后骑遂前救汜，汜、布遂各两罢。</span>
布不能拒，李傕等遂入长安。
<span class="c1">监本、官本无“李”字。</span>
卓死后六旬，布亦败。
<span class="c1">◎臣松之案：《英雄记》曰诸书，
<span class="c2">“曰”字疑衍。</span>
布以四月二十三日杀卓，
<span class="c2">范《书·献纪》作“四月辛巳”，袁《纪》同，《通鉴》作“丁巳”。</span>
六月一日败走，时又无闰，不及六旬。</span>
将数百骑出武关，
<span class="c1">武关，见《武纪》初平二年。</span>
欲诣袁术。

4. <span id="卷七·魏书七·吕布张邈臧洪传第七-吕布张邈-4"></span>
布自以杀卓为术报雠，欲以德之。
<span class="c1">◎陈仁锡曰：杀丁原之德安在？</span>
术恶其反覆，拒而不受。
<span class="c1">◎范《书·布传》：布以卓头系马鞍，走出武关，奔南阳。袁术待之甚厚。布自恃杀卓，有德袁氏，遂恣兵钞掠。术患之。布不安，复去从张杨于河内。</span>
北诣袁绍，
<span class="c1">◎沈家本曰：范《书》布去术，从张杨，方投绍，与此异。</span>
绍与布击张燕于常山。燕精兵万余，骑数千。布有良马曰赤兔。
<span class="c1">◎《曹瞒传》曰：时人语曰：“人中有吕布，马中有赤兔。”</span>
常与其亲近成廉、魏越等陷锋突阵，遂破燕军。而求益兵众，将士钞掠，绍患忌之。布觉其意，从绍求去。绍恐还为己害，遣壮士夜掩杀布，不获。事露，布走河内，
<span class="c1">◎范《书·布传》：布常御良马，号曰赤菟，能驰城飞堑，与其健将成廉、魏越等数十骑驰突燕阵，一日或至三四，皆斩首而出。连战十余日，遂破燕军。</span>
<span class="c1">◎《英雄记》曰：布自以有功于袁氏，轻傲绍下诸将，以为擅相署置，不足贵也。
<span class="c2">◎何焯曰：布事王官，又除董卓，故兖、徐之士往往附之。曹、刘天下英雄，然其始众心未一者，犹有擅相署置之嫌耳。</span>
布求还洛，绍假布领司隶校尉。外言当遣，内欲杀布。明日当发，绍遣甲士三十人，辞以送布。布使止于帐侧，伪使人于帐中鼓筝。
<span class="c2">◎胡三省曰：○《说文》：筝，乐也，鼓弦竹身。十三弦，蒙恬所造。一说：秦人薄义，父子争瑟而分之，因以为名。○案，筝制与瑟同，瑟二十五弦而筝十三弦，故云然。○《风俗通》：筝，秦声，五弦筑声。筝者，上圆象天，下平象地，中空准六合，弦柱十二拟十二月，乃仁智之器也。今并、凉二州筝形如瑟，不知谁改也。○《释名》：筝，施弦高，筝筝然，音争。</span>
绍兵卧，布无何出帐去，而兵不觉。夜半兵起，乱斫布床被，
<span class="c2">毛本“斫”作“砍”，误。</span>
谓为已死。明日，绍讯问，知布尚在，乃闭城门。布遂引去。
<span class="c2">◎臧洪《答陈琳书》云：吕奉先讨卓来奔，请兵不获，告云何罪？复见斫刺，滨于死亡。</span>
</span>
与张杨合。绍令众追之，皆畏布，莫敢逼近者。
<span class="c1">◎何焯云：当连下作一传，本末始具。◎弼按：范《书·布传》布从张杨在前，投袁绍在后，后又归张杨，与此互异。◎黄山云：范史于董卓以下至吕布九列传本依陈《志》，独《布传》增入“袁术待之甚厚”一节，又谓未诣袁绍之前以诣张杨。杨谋之，乃诣绍，绍谋之，复归杨，术又与书，皆不近事理，实为大谬。夫布惟见忌于绍，乃往投杨，先过张邈，邈深相结，因杨部曲不相容，乃仍受邈之招耳。术亦惟始未与相接，故以书通耳。如前已尝受杨之窘，何肯后再归杨？术果先尝相厚，何为至与书始颂其功，而书又绝不复道前日之雅耶？此必当从陈《志》者也。</span>
<span class="c1">◎《英雄记》曰：杨及部曲诸将，皆受傕、汜购募，共图布。布闻之，谓杨曰：“布，卿州里也。
<span class="c2">◎潘眉曰：布，五原人。张杨，云中人。五原、云中皆并州郡。</span>
卿杀布，于卿弱。不如卖布，可极得汜、傕爵宠。”杨于是外许汜、傕，内实保护布。汜、傕患之，更下大封诏书，以布为颍川太守。
<span class="c2">◎毛本“川”作“州”，误。◎范《书·布传》：时李傕等购募求布急，杨下诸将皆欲图之。布惧，谓杨曰：“与卿州里，今见杀，其功未必多，不如生卖布，可大得傕等爵宠。”杨以为然。</span>
</span>

5. <span id="卷七·魏书七·吕布张邈臧洪传第七-吕布张邈-5"></span>
张邈字孟卓，东平寿张人也。
<span class="c1">◎范《书·党锢传》：度尚、张邈等为八厨。◎语曰“海内严恪张孟卓”是也。
<span class="c2">语见《陶渊明集》所载《太学中谣》。</span>
◎沈家本曰：吕布、张邈事首尾相连，故合传。范《书》附邈传于布。此句上云“道经陈留，太守张邈遣使迎之，相待甚厚，临别把臂言誓”，方接“邈字孟卓”云云，文法颇密。此以张邈另提，而叙布过邈于后，与范不同。钱大昭以此为校者之误。
<span class="c2">◎余按：既“张邈字孟卓”之上并无半语及邈，忽又言之，不得关联，亦难成相附之例，明张邈当成一传。并传互叙之例已见于《汉书》中陈平、王陵二传，不可逾定为非。</span>
◎东平、寿张，俱见《武纪》初平三年。◎《水经注》：汶水迳寿张县故城东，县有寿聚。◎《方舆纪要》：在寿张县东南五十里。</span>
少以侠闻，振穷救急，倾家无爱，士多归之。太祖、袁绍皆与邈友。辟公府，以高第拜骑都尉，迁陈留太守。董卓之乱，太祖与邈首举义兵。汴水之战，邈遣卫兹将兵随太祖。
<span class="c1">卫兹，事见《武纪》卷首。邈遣卫兹，事见《武纪》初平元年。</span>
袁绍既为盟主，有骄矜色，邈正议责绍。绍使太祖杀邈，
<span class="c1">◎范《书·布传》：绍既怨邈，且闻与布厚，乃令曹操杀邈。</span>
太祖不听，责绍曰：“孟卓，亲友也，是非当容之。今天下未定，不宜自相危也。”邈知之，益德太祖。太祖之征陶谦，敕家曰：“我若不还，往依孟卓。”后还，见邈，垂泣相对。其亲如此。

6. <span id="卷七·魏书七·吕布张邈臧洪传第七-吕布张邈-6"></span>
吕布之舍袁绍从张杨也，过邈，临别把手共誓。绍闻之，大恨。邈畏太祖终为绍击己也，心不自安。兴平元年，太祖复征谦，邈弟超与太祖将陈宫、从事中郎许汜、王楷共谋叛太祖。
<span class="c1">◎范《书·布传》：兴平元年，曹操东击陶谦，令其将武阳人陈宫屯东郡。宫因说邈。◎本志《高柔传》：柔谓乡人曰：“张府君先得志于陈留，吾恐变乘间作，欲与诸君避之。”众人皆以张邈与太祖善，不然其言。◎《通鉴》：前九江太守陈留边让尝讥议操，操闻而杀之，并其妻子。让素有才名，由是兖州士大夫皆恐惧，陈宫内亦自疑。</span>
宫说邈曰：“今雄杰并起，天下分崩，君以千里之众，
<span class="c1">范《书·布传》作“君拥十万之众”。</span>
当四战之地，
<span class="c1">◎章怀云：陈留地平，四面受敌，故谓之四战之地也。</span>
抚剑顾眄，
<span class="c1">《通鉴》“眄”作“盼”。</span>
亦足以为人豪，而反制于人，不以鄙乎！今州军东征，
<span class="c1">◎胡三省曰：谓曹兵征徐州也。</span>
其处空虚，吕布壮士，善战无前，若权迎之，共牧兖州，
<span class="c1">范《书·布传》“牧”作“据”。</span>
观天下形势，俟时事之变通，此亦纵横之一时也。”邈从之。太祖初使宫将兵留屯东郡，遂以其众东迎布为兖州牧，
<span class="c1">《通鉴》“东”作“潜”。</span>
据濮阳。
<span class="c1">◎濮阳，见《武纪》初平二年。◎《水经注》：瓠子河出东郡，濮水迳其南，故曰濮阳。◎《括地志》：故城在濮州西八十六里。◎钱坫曰：今大名府开州西南二十里。</span>
郡县皆应，唯鄄城、东阿、范为太祖守。
<span class="c1">鄄城，见《武纪》初平四年。东阿、范，见《武纪》兴平元年。</span>
太祖引军还，与布战于濮阳，
<span class="c1">毛本“于”作“与”，误。</span>
太祖军不利，相持百余日。是时岁旱、虫蝗、少谷，百姓相食，布东屯山阳。
<span class="c1">◎《武纪》：布到乘氏，为其县人李进所破，东屯山阳。◎山阳郡，见《武纪》初平元年。</span>
二年间，太祖乃尽复收诸城，击破布于钜野。
<span class="c1">◎《武纪》：布将薛兰、李封屯钜野。◎钜野，见《武纪》兴平二年。</span>
布东奔刘备。
<span class="c1">◎《英雄记》曰：布见备，甚敬之，谓备曰：“我与卿同边地人也。
<span class="c2">◎胡三省曰：布，五原人。备，涿郡人。五原、涿郡皆边地。</span>
布见关东起兵，欲诛董卓。布杀卓东出，关东诸将无安布者，皆欲杀布耳。”请备于帐中坐妇床上，令妇向拜，酌酒饮食，名备为弟。备见布语言无常，外然之而内不说。</span>
邈从布，留超将家属屯雍丘。
<span class="c1">雍丘，见《武纪》兴平元年。</span>
太祖攻围数月，屠之，斩超及其家。
<span class="c1">◎钱大昭曰：○《武纪》：雍丘溃，超自杀。则非为魏武所斩也。
<span class="c2">◎余按：于敌死后获其首亦曰斩，其例《史》、《汉》中屡见，钱说失之。</span>
</span>
邈诣袁术请救，未至，自为其兵所杀。
<span class="c1">◎《献帝春秋》曰：袁术议称尊号，邈谓术曰：“汉据火德，绝而复扬，德泽丰流，诞生明公。公居轴处中，入则享于上席，出则为众目之所属，华、霍不能增其高，渊泉不能同其量，可谓巍巍荡荡，无与为贰。何为舍此而欲称制？恐福不盈眦，
<span class="c2">◎眦，元本作“皆”，误。◎班固《答宾戏》：朝为荣华，夕为憔悴，福不盈眦，祸溢于世，◎李奇曰：当富贵之间，视之不满目。</span>
祸将溢世。庄周之称郊祭牺牛，养饲经年，衣以文绣，宰执鸾刀，以入庙门，当此之时，求为孤犊不可得也！”
<span class="c2">◎《庄子·列御寇篇》：或聘于庄子，庄子应其使曰：“子见夫牺牛乎？衣以文绣，食以刍菽，及其牵而入于大庙，虽欲为孤犊，其可得乎！”</span>
◎按本传，邈诣术，未至而死；而此云谏称尊号，未详孰是。
<span class="c2">邈死于兴平二年，术僭号于建安二年，谏称尊号之说不足信。</span>
</span>

7. <span id="卷七·魏书七·吕布张邈臧洪传第七-吕布张邈-7"></span>
备东击术，布袭取下邳，
<span class="c1">下邳，见《武纪》初平四年。</span>
备还归布。布遣备屯小沛。
<span class="c1">◎小沛，见《武纪》建安四年。◎胡三省曰：沛国，治相县，而沛自为县，属沛国，时人谓沛县为小沛。</span>
布自称徐州刺史。
<span class="c1">◎范《书·布传》：时刘备领徐州，居下邳，与袁术相拒于淮上。术欲引布击备，乃与布书，布得书大悦，即勒兵袭下邳，获备妻子。备败走海西，饥困，请降于布。布又恚术运粮不复至，乃具车马迎备，以为豫州刺史，遣屯小沛。布自号徐州牧。术惧布为己害，为子求婚，布复许之。</span>
<span class="c1">◎《英雄记》曰：布初入徐州，书与袁术。术报书曰：“昔董卓作乱，破坏王室，祸害术门户，术举兵关东，未能屠裂卓。将军诛卓，送其头首，为术扫灭雠耻，
<span class="c2">◎章怀云：董卓杀隗及术兄基等男女二十余人。</span>
使术明目于当世，死生不愧，其功一也。昔将金元休向兖州，甫诣封部，
<span class="c2">◎范《书·布传》：昔金元休南至封丘。◎钱大昭曰：当作“封丘”。</span>
为曹操逆所拒破，流离迸走，几至灭亡。将军破兖州，术复明目于遐迩，其功二也。术生年已来，不闻天下有刘备，备乃举兵与术对战；术凭将军威灵，得以破备，其功三也。将军有三大功在术，术虽不敏，奉以生死。将军连年攻战，军粮苦少，今送米二十万斛，迎逢道路，非直此止，当骆驿复致；若兵器战具，佗所乏少，大小唯命。”布得书大喜，遂造下邳。◎《典略》曰：元休名尚，京兆人也。尚与同郡韦休甫、第五文休俱著名，号为三休。
<span class="c2">◎陶渊明《群辅录》引《三辅决录》云：孝廉杜陵金敞，字元休。〖位至兖州刺史。〗上计掾长陵第五巡，字文休。〖兴先之子。兴先名种，司空伯鱼之孙，名士也。不详巡位所至，时辟太尉掾。〗上计掾杜陵韦端，字甫休。〖位至凉州牧、太尉。〗同郡齐名，时人谓之京兆三休。◎据此，则金尚为京兆杜陵人，“尚”当作“敞”；“韦休甫”当作“韦甫休”，方与三休合。</span>
尚，献帝初为兖州刺史，东之郡，
<span class="c2">◎刘攽曰：刺史不当言 “郡”，当是“部”字。◎惠栋曰：○《续志》：兖州刺史治山阳昌邑。○所云之“郡”，谓之山阳郡也。</span>
而太祖已临兖州。尚南依袁术。术僣号，欲以尚为太尉，不敢显言，私使人讽之，
<span class="c2">元本“讽”作“谓”，误。</span>
尚无屈意，术亦不敢强也。建安初，尚逃还，为术所害。其后尚丧与太傅马日磾丧
<span class="c2">毛本“磾”作“殚”，误。下同。</span>
俱至京师，天子嘉尚忠烈，为之咨嗟，
<span class="c2">监本、官本“嗟”作“ ”，误。</span>
诏百官吊祭，拜子玮郎中，而日磾不与焉。◎《英雄记》曰：布水陆东下，
<span class="c2">◎胡三省曰：布去年奔备，盖屯于下邳之西。</span>
军到下邳西四十里。备中郎将丹杨许耽夜遣司马章诳来诣布，言“张益德与下邳相曹豹共争，
<span class="c2">曹豹，陶谦故将。</span>
益德杀豹，
<span class="c2">《蜀志·刘先主传》注引《英雄记》所云与此异。</span>
城中大乱，不相信。丹阳兵有千人屯西白城门内，
<span class="c2">◎赵一清曰：白门，下邳之城门，即布受擒于曹公处也。 “城”字当在“西”上。◎梁章钜曰：“城门”二字当互乙。◎弼按：《水经注》“下邳城有三重，其大城中有四碑，南门谓之白门，魏武擒陈宫于此”云云，与赵、梁二说异。
<span class="c3">吴金华细论城门称名之例，以作“白城门内”为是，说详彼。</span>
</span>
闻将军来东，大小踊跃，如复更生。将军兵向城西门，丹阳军便开门内将军矣”。布遂夜进，晨到城下。天明，丹阳兵悉开门内布兵。布于门上坐，步骑放火，大破益德兵，获备妻子军资及部曲将吏士家口。建安元年六月夜半时，布将河内郝萌反，将兵入布所治下邳府，诣厅事閤外，同声大呼攻閤，閤坚不得入。布不知反者为谁，直牵妇，科头袒衣，
<span class="c2">◎胡三省曰：科头，不冠露髻也。今江东人犹谓露髻为科头。</span>
相将从溷上排壁出，诣都督高顺营，直排顺门入。顺问：“将军有所隐不？”
<span class="c2">◎吴金华曰：隐，谓揣度之也。</span>
布言“河内儿声”。顺言“此郝萌也”。顺即严兵入府，弓弩并射萌众；萌众乱走，天明还故营。萌将曹性反萌，与对战，萌刺伤性，性斫萌一臂。
<span class="c2">毛本“斫”作“砍”，误。</span>
顺斫萌首，床舆性，送诣布。布问性，言“萌受袁术谋”。 “谋者悉谁？”性言“陈宫同谋”。时宫在坐上，面赤，旁人悉觉之。布以宫大将，不问也。性言“萌常以此问，性言吕将军大将有神，不可击也，不意萌狂惑不止”。布谓性曰：“卿健儿也！”善养视之。创愈，使安抚萌故营，领其众。</span>
术遣将纪灵等步骑三万攻备，备求救于布。布诸将谓布曰：“将军常欲杀备，今可假手于术。”布曰：“不然。术若破备，则北连太山诸将，
<span class="c1">◎胡三省曰：太山诸将，谓臧霸、孙观、吴敦、尹礼辈。</span>
吾为在术围中，不得不救也。”便严步兵千、骑二百，
<span class="c1">◎范《书·陈纪传》：不复辨严，即时之郡。◎章怀注：严，读曰装也。◎《吴志·孙策传》注引《江表传》云：策奉诏治严。◎又云：策被诏讨袁术、刘表，军严当进。◎范《书·布传》：便率步骑千余。</span>
驰往赴备。灵等闻布至，皆敛兵不敢复攻。布于沛西南一里安屯，遣铃下请灵等，
<span class="c1">◎元本、冯本“铃”作“钤”，误。◎胡三省曰：○铃下，卒也，在铃阁之下，有警至则掣铃以呼之，因以为名。○《续汉志》曰：五百、铃下、侍阁、门阑部署、街里走卒，皆有程品，多少随所典领。○程大昌《续演繁露》曰：铃下威仪，殆今典客之吏。</span>
灵等亦请布共饮食。
<span class="c1">◎严衍《通鉴补注》云：《通鉴》原文“布屯沛城西南，遣铃下请灵等，灵等亦请布，布往就之，与备共饮食”，是时和议犹未成，备焉敢同布共饮食于纪灵之座？陈《志·布传》云“布遣铃下请灵等，灵等亦请布共饮食。布谓灵等曰‘玄德，布弟也’”云云。是射戟事只在灵座上为之，备不与闻也，恐亦非议和之体。范《书·布传》曰“布遣铃下招备，并请灵等与共饮食”，最为得情，故从之。◎弼按：范《书》作“布遣人招备”。</span>
布谓灵等曰：“玄德，布弟也。弟为诸君所困，故来救之。布性不喜合斗，但喜解斗耳。”
<span class="c1">◎胡三省曰：言不喜合人之斗，喜解人之斗也。</span>
布令门候于营门中举一只戟，
<span class="c1">◎《续汉志》：门有门候。◎又云：城门，每门候一人。</span>
布言：“诸君观布射戟小支，
<span class="c1">◎章怀注：○《周礼·考工记》曰：为戟博二寸，内倍之，胡参之，援四之。郑注云：援，直刃。胡，其孑也。○小支，谓胡也，即今之戟傍曲支。</span>
一发中者诸君当解去，不中可留决斗。”布举弓射戟，正中小支。诸将皆惊，言“将军天威也”！
<span class="c1">◎范《书·布传》：乃令军候植戟于营门，布弯弓顾曰：“诸君观布射戟小支，中者当各解兵，不中可留决斗。”布即一发，正中戟支。灵等皆惊，言“将军天威也”。◎《通鉴》从之。◎林畅园曰：吕布一武人，不料亦有此深沈之几，蕴藉之度。</span>
明日复欢会，然后各罢。

8. <span id="卷七·魏书七·吕布张邈臧洪传第七-吕布张邈-8"></span>
术欲结布为援，乃为子索布女，布许之。
<span class="c1">◎沈家本曰：上文言术拒布不受，而此云灵等闻布至敛兵，又云术为子索布女，情事不相接。范《书》于刘备拒术之下，采《英雄记》补叙术报布书一事，方为完密。</span>
术遣使韩胤以僭号议告布，
<span class="c1">范《书·布传》“议”作“事”。</span>
并求迎妇。沛相陈珪
<span class="c1">珪，事见《袁术传》注引《英雄记》。</span>
恐术、布成婚，则徐、扬合从，将为国难，
<span class="c1">◎胡三省曰：术领扬州，布领徐州。</span>
于是往说布曰；“曹公奉迎天子，辅赞国政，威灵命世，将征四海，将军宜与协同策谋，图太山之安。今与术结婚，受天下不义之名，必有累卵之危。”
<span class="c1">累卵，解见《高贵乡公纪》甘露五年。</span>
布亦怨术初不己受也，
<span class="c1">事见初平三年。</span>
女已在涂，追还绝婚，
<span class="c1">◎惠栋曰：一说劝布绝婚为陈元方事，见《鸿胪陈君碑》。◎弼按：○碑文为邯郸淳撰，见《古文苑》，文云：袁术恣雎，僭号江淮，图覆社稷，结婚吕布，斯事成重，必不测救。君谂布不从，遂与成婚，送女在塗。君为国深忧，乃奋策出奇，以夺其心，卒使绝好，追女而还。离逖奸谋，使不得成，国用乂安，君之力也。○然按下文 “今致术军，卿之由也”之语，仍为陈珪之谋。</span>
械送韩胤，枭首许市。
<span class="c1">◎范《书·布传》：执胤送许，曹操杀之。</span>
珪欲使子登诣太祖，布不肯遣。会使者至，拜布左将军。布大喜，即听登往，并令奉章谢恩。
<span class="c1">◎《英雄记》曰：初，天子在河东，有手笔版书召布来迎。布军无畜积，不能自致，遣使上书。朝廷以布为平东将军，
<span class="c2">◎《吴志·孙策传》注引《江表传》曰：建安二年夏，诏敕孙策曰：“定得使持节平东将军领徐州牧温侯布上袁术所造惑众妖妄。布前后上策乃心本朝，欲还讨术，其亟与布及行吴郡太守安东将军陈瑀同时赴讨。”</span>
封平陶侯。
<span class="c2">◎《郡国志》：并州太原郡平陶。◎《一统志》：平陶故城，今山西太原府文水县西南。</span>
使人于山阳界亡失文字，太祖又手书厚加慰劳布，说起迎天子，当平定天下意，并诏书购捕公孙瓒、袁术、韩暹、杨奉等。布大喜，复遣使上书于天子曰：“臣本当迎大驾，知曹操忠孝，奉迎都许。臣前与操交兵，今操保傅陛下，臣为外将，欲以兵自随，恐有嫌疑，是以待罪徐州，进退未敢自宁。”答太祖曰：“布获罪之人，分为诛首，手命慰劳，厚见褒奖。重见购捕袁术等诏书，布当以命为效。”太祖更遣奉车都尉王则为使者，赍诏书，又封平东将军印绶来拜布。太祖又手书与布曰：“山阳屯送将军所失大封，
<span class="c2">元本“送”作“道”。</span>
国家无好金，
<span class="c2">◎国家，见《臧霸传》注引《魏略》。◎胡三省曰：东都群臣谓天子为国家。</span>
孤自取家好金更相为作印，国家无紫绶，自取所带紫绶以籍心。将军所使不良。袁术称天子，将军止之，而使不通章。
<span class="c2">◎陈景云云：止，当作“上”。</span>
朝廷信将军，使复重上，以相明忠诚。”布乃遣登奉章谢恩，并以一好绶答太祖。</span>
登见太祖，因陈布勇而无计，
<span class="c1">◎或曰：四字的评，虽千百言无以易之。</span>
轻于去就，宜早图之。太祖曰：“布，狼子野心，诚难久养，
<span class="c1">◎李贤曰：○《左传》曰：伯石之生也，叔向之母视之，曰：“是豺狼之声也。狼子野心。”</span>
非卿莫能究其情也。”即增珪秩中二千石，
<span class="c1">◎胡三省曰：汉制，王国相秩二千石。增秩中二千石，则秩视九卿。</span>
拜登广陵太守。
<span class="c1">◎何焯曰：据徐、扬之中。</span>
临别，太祖执登手曰： “东方之事，便以相付。”令登阴合部众以为内应。

9. <span id="卷七·魏书七·吕布张邈臧洪传第七-吕布张邈-9"></span>
始，布因登求徐州牧，
<span class="c1">范《书·布传》“牧”下有“不得”二字。</span>
登还，布怒，拔戟斫（机）[几]曰：“卿父劝吾协同曹公，绝婚公路；今吾所求无一获，而卿父子并显重，为卿所卖耳！卿为吾言，其说云何？”登不为动容，徐喻之曰；“登见曹公言：‘待将军譬如养虎，当饱其肉，不饱则将噬人。’公曰：‘不如卿言也。譬如养鹰，饥则为用，饱则扬去。’其言如此。”布意乃解。

10. <span id="卷七·魏书七·吕布张邈臧洪传第七-吕布张邈-10"></span>
术怒，与韩暹、杨奉等连势，遣大将张勋攻布。
<span class="c1">◎范《书·布传》：袁术怒布杀韩胤，遣其大将张勋、桥蕤等与韩暹、杨奉连势，步骑数万，七道攻布。布时兵有三千，马四百匹，惧其不敌。</span>
布谓珪曰：“今致术军，卿之由也，为之奈何？”珪曰：“暹、奉与术，卒合之军耳，
<span class="c1">◎胡三省曰：卒，读曰猝。</span>
策谋不素定，
<span class="c1">◎李贤曰：素，旧也。</span>
不能相维持，子登策之，比之连鸡，势不俱栖，
<span class="c1">◎《战国策》：秦惠王曰：“夫诸侯之不可一，犹连鸡之不能俱上于栖。”</span>
可解离也。”布用珪策，遣人说暹、奉，使与己并力共击术军，军资所有，悉许暹、奉。于是暹、奉从之，勋大破败。
<span class="c1">◎《九州春秋》载布与暹、奉书曰：“二将军拔大驾来东，
<span class="c2">范《书·布传》作“二将军亲扶大驾”。何焯校本“扶”改“拔”。
<span class="c3">吴金华引卢弼此言，下有“谓拔出险难。范《书》作‘扶’，乃形近而误，何氏改之是也”连语，而影印本正文、补卷并无之，未详其所由来。</span>
</span>
有元功于国，当书勋竹帛，万世不朽。今袁术造逆，当共诛讨，奈何与贼臣还共伐布？布有杀董卓之功，与二将军俱为功臣，可因今共击破术，建功于天下，此时不可失也。”暹、奉得书，即回计从布。布进军，去勋等营百步，暹、奉兵同时并发，斩十将首，杀伤堕水死者不可胜数。
<span class="c2">◎范《书·布传》：暹、奉大喜，遂共击勋等于下邳，大破之，生禽桥蕤，余众溃走。◎弼按：○《武纪》：建安二年九月，曹公击破蕤等。○《通鉴考异》云：此又一桥蕤，将蕤被获又还也？《魏志·吕布传》无桥蕤事，当是范《书》误。</span>
◎《英雄记》曰：布后又与暹、奉二军向寿春，水陆并进，所过虏略。到锺离，
<span class="c2">◎胡三省曰：锺离县属九江郡，距寿春二百余里。◎《郡国志》：扬州九江郡锺离，候国。◎《一统志》：锺离故城，今安徽凤阳府凤阳县东。</span>
大获而还。既渡淮北，留书与术曰：“足下恃军强盛，常言猛将武士，欲相吞灭，每抑止之耳！布虽无勇，虎步淮南，一时之间，足下鼠窜寿春，无出头者。猛将武士，为悉何在？足下喜为大言以诬天下，天下之人安可尽诬？古者兵交，使在其间，造策者非布先唱也。
<span class="c2">宋本“造”作“告”。</span>
相去不远，可复相闻。”布渡毕，术自将步骑五千扬兵淮上，布骑皆于水北大咍笑之而还。
<span class="c2">◎胡三省曰：咍，呼来翻。楚人谓相啁笑曰咍。</span>
时有东海萧建为琅邪相，治莒，
<span class="c2">◎胡三省曰：前汉莒县属城阳国，后汉属琅邪国。◎弼按：《郡国志》琅琊国本治开阳，殆汉末徒治莒。◎《一统志》：莒县故城，今山东沂州府莒州治。</span>
保城自守，不与布通。布与建书曰：“天下举兵，本以诛董卓耳。布杀卓，来诣关东，欲求兵西迎大驾，光复洛京，诸将自还相攻，莫肯念国。布，五原人也，去徐州五千余里，
<span class="c2">“五”字当为“三”字之讹。</span>
乃在天西北角，今不来共争天东南之地。莒与下邳相去不远，宜当共通。君如自遂以为郡郡作帝，
<span class="c2">吴金华以“自”为“何”字之误，说详彼。</span>
县县自王也！昔乐毅攻齐，呼吸下齐七十余城，唯莒、即墨二城不下，
<span class="c2">◎《郡国志》：青州北海国即墨。◎《一统志》：即墨故城，今山东莱州府平度州东南康王城。</span>
所以然者，中有田单故也。布虽非乐毅，君亦非田单，可取布书与智者详共议之。”建得书，即遣主簿赍牋上礼，贡良马五匹。建寻为臧霸所袭破，得建资实。布闻之，自将步骑向莒。高顺谏曰：“将军躬杀董卓，威震夷狄，端坐顾盼，远近自然畏服，不宜轻自出军；如或不捷，损名非小。”布不从。
<span class="c2">◎范《书·布传》：太山臧霸等攻破莒城，许布财币以相结，而未及送，布乃自往求之。其督将高顺谏止曰：“将军威名宣播，远近所畏，何求不得？而自行求赂，万一不克，岂不损邪？”布不从。既至莒，霸等不测往意，固守拒之，无获而还。</span>
霸畏布引还抄暴，
<span class="c2">◎何焯云：“引还”二字疑衍。</span>
果登城拒守。布不能拔，
<span class="c2">官本“拔”作“救”。</span>
引还下邳。霸后复与布和。</span>

11. <span id="卷七·魏书七·吕布张邈臧洪传第七-吕布张邈-11"></span>
建安三年，布复叛为术，遣高顺攻刘备于沛，破之。
<span class="c1">◎《通鉴》：吕布复与袁术通，遣其中郎将高顺及北地太守雁门张辽攻刘备，顺等破沛城，虏备妻子。</span>
太祖遣夏侯惇救备，为顺所败。
<span class="c1">惇从征吕布，为流矢所中，伤左目，见《惇传》。</span>
太祖自征布，至其城下，
<span class="c1">◎赵一清曰：○《寰宇记》卷十五：吕布城在徐州彭城县东南五十里。◎弼按：○《武纪》：建安三年九月，公东征。十月，屠彭城，进至下邳。○《传》言“城下”者，则下邳城也。</span>
遗布书，为陈祸福。布欲降，陈宫等自以负罪深，沮其计。
<span class="c1">◎《献帝春秋》曰：太祖军至彭城。
<span class="c2">彭城，见《武纪》建安三年。</span>
陈宫谓布：“宜逆击之，以逸击劳，无不克也。”布曰： “不如待其来攻，蹙著泗水中。”
<span class="c2">◎《水经》：泗水又东南过彭城县东北，又东南过吕县南，又东南过下邳县西。</span>
及太祖军攻之急，布于白门楼上谓军士曰：
<span class="c2">◎洪亮吉曰：○下邳，汉旧县，有白门楼。○《元和郡县志》：下邳城有三重，大城周十二里，中城周四里，魏武擒吕布于白门楼，即大城之门。魏武決泗水灌城，即此处。</span>
“卿曹无相困，我自首当明公。”
<span class="c2">◎赵一清曰：“当”字宜在“自首”上。</span>
陈宫曰：“逆贼曹操，何等明公！今日降之，若卵投石，岂可得全也！”</span>
布遣人求救于术，术自将千余骑出战，
<span class="c1">◎赵一清曰：上“术”字当作“袁”，范《书·布传》亦云“遣人求救于袁术”。◎卢明楷曰：下“术”字疑衍。◎梁章钜曰：下接“术亦不能救”，文义甚明。◎周昌寿曰：下云“术亦不能救”，是术并未发兵可知。</span>
败走，还保城，不敢出。
<span class="c1">◎《英雄记》曰：布遣许汜、王楷告急于术。
<span class="c2">◎胡三省曰：汜，音祀。</span>
术曰：“布不与我女，理自当败，何为复来相闻邪？”汜、楷曰：“明上今不救布，为自败耳！布破，明上亦破也。”术时僭号，故呼为明上。术乃严兵为布作声援。布恐术为女不至，故不遣兵救也，以绵缠女身，缚著马上，夜自送女出与术，与太祖守兵相触，格射不得过，复还城。布欲令陈宫、高顺守城，自将骑断太祖粮道。布妻谓曰：“将军自出断曹公粮道是也。宫、顺素不和，将军一出，宫、顺必不同心共城守也，
<span class="c2">宋本、元本、冯本“守城”作“城守”。</span>
如有蹉跌，将军当于何自立乎？愿将军谛计之，无为宫等所误也。妾昔在长安，已为将军所弃，赖得庞舒私藏妾身耳，今不须顾妾也。”布得妻言，愁闷不能自决。◎《魏氏春秋》曰：陈宫谓布曰：“曹公远来，势不能久。若将军以步骑出屯，为势于外，宫将余众闭守于内，若向将军，宫引兵而攻其背，若来攻城，将军为救于外。不过旬日，军食必尽，击之可破。”布然之。布妻曰：“昔曹氏待公台如赤子，犹舍而来。今将军厚公台不过于曹公，而欲委全城，捐妻子，孤军远出，若一旦有变，妾岂得为将军妻哉！”布乃止。</span>
术亦不能救。布虽骁猛，然无谋而多猜忌，不能制御其党，但信诸将。诸将各异意自疑，故每战多败。太祖堑围之三月，
<span class="c1">◎本志《武纪》：决泗、沂水以以灌城。月余。◎《通鉴考异》云：范《书·布传》云“灌其城，三月”，《魏志》、《传》皆云“围之三月”。按，操以十月至下邳，及杀布，共在一季，不可言“三月”，宜从《魏志·武纪》。</span>
上下离心，其将侯成、宋宪、魏续
<span class="c1">◎各本“宪”作“虑”。毛本“续”作“绩”。◎钱大昭曰；裴注引《英雄记》中“魏续”凡三见，作“绩”疑误。《武帝纪》作“宋宪”、“魏续”。“宪”与“虑”形相涉而讹。</span>
缚陈宫，将其众降。
<span class="c1">◎《九州春秋》曰：初，布骑将侯成遣客牧马十五匹，客悉驱马去，向沛城，欲归刘备。成自将骑逐之，悉得马还。诸将合礼贺成，成酿五六斛酒，猎得十余头猪，未饮食，先持半猪五斗酒自入诣布前，跪言：“间蒙将军恩，逐得所失马，诸将来相贺，自酿少酒，猎得猪，未敢饮食，先奉上微意。”布大怒曰：“布禁酒，卿酿酒，诸将共饮食作兄弟，共谋杀布邪？”成大惧而去，弃所酿酒，还诸将礼。由是自疑，会太祖围下邳，成遂领众降。
<span class="c2">◎范《书·布传》：布将侯成使客牧其名马，而客策之以叛。成追客得马，诸将合礼以贺成。成分酒肉，先入诣布而言曰：“蒙将军威灵，得所亡马，诸将齐贺，未敢尝也，故先以奉贡。”布怒曰：“布禁酒，而卿等酝酿，为欲因酒共谋布邪？”成忿惧，乃与诸将共执陈宫、高顺，率其众降。</span>
</span>
布与其麾下登白门楼。
<span class="c1">◎李贤曰：○《宋武北征记》曰：下邳城有三重，大城周四里，吕布所守也。魏武禽布于白门。白门，大城之门也。郦元《水经注》曰：下邳城南门谓之白门，魏武禽陈宫于此。◎宋白曰：下邳中城南临白楼门。◎赵一清曰：前注引《英雄记》，白门是下邳西城门，〖弼以辨正，见前。〗又《寰宇记》云“大城周二十里半，中城周四里”，所说不同。</span>
兵围急，乃下降。
<span class="c1">◎范《书·布传》：兵围之急，令左右取其首诣操。左右不忍，乃下降。</span>
遂生缚布，布曰：“缚太急，小缓之。”太祖曰：“缚虎不得不急也。”布请曰：“明公所患不过于布，今已服矣，天下不足忧。明公将步，令布将骑，则天下不足定也。”太祖有疑色。刘备进曰：“明公不见布之事丁建阳及董太师乎！”太祖颔之。
<span class="c1">◎李贤曰：○杜预注《左传》曰：颔，摇头也。○音五感反。◎胡三省曰：颔之者，微动颐颔以应之。◎于慎行曰：吕布，剑客之雄耳，非大豪也。然使得为操用，夏侯惇、许褚之流远出其下，何至如丁原、董卓哉？而玄德不肯一言，非忌布也，乃忌操也。先主此等识见又操所不能参耳。</span>
布因指备曰：
<span class="c1">◎范《书·布传》作“布目备曰”，《通鉴》从之。◎赵一清曰：范《书》此言得之。布已受缚，不得用手指也。
<span class="c2">吴金华以“指”字不误，而“因”乃“目”字之讹，说详彼。</span>
</span>
“是儿最叵信者。”
<span class="c1">◎范《书·布传》作“大耳儿最叵信”。◎李贤曰：○《蜀志》曰：备顾自见其耳。◎胡三省曰：○叵，普火反，不可也。○洪迈曰：叵为不可，此以切脚称也。◎周寿昌曰：当时劝杀布者，尚有主簿王必，不止一昭烈也。</span>
<span class="c1">◎《英雄记》曰：布谓太祖曰：“布待诸将厚也，诸将临急皆叛布耳。”太祖曰：“卿背妻，爱诸将妇，何以为厚？”布默然。
<span class="c2">◎魏武纳秦宜禄妻在下邳城陷时，见《明纪》青龙元年注引《魏氏春秋》。◎梁章钜曰：注中前后引《英雄记》，所云“布以绵缠女身，缚著马上，夜自送女出与术”，又云“布将河内郝萌反，布牵妇，科头袒衣，相将从溷上排壁出”，又云“布妻谓曰‘妾昔在长安，已为将军所弃，赖得庞舒私藏妾身，今不须顾妾也’”，又云“太祖曰‘卿背妻，爱诸将妇’”，合此观之，为布妻女者亦极不幸，亦布之生平宜有此报耳。</span>
◎《献帝春秋》曰：布问太祖：“明公何瘦？”太祖曰：“君何以识孤？”布曰：“昔在洛，会温氏园。”太祖曰：“然。孤忘之矣。所以瘦，恨不早相得故也。”布曰：“齐桓舍射钩，使管仲相；今使布竭股肱之力，为公前驱，可乎？”布缚急，谓刘备曰：“玄德，卿为坐客，我为执虏，不能一言以相宽乎？”太祖笑曰：“何不相语，而诉明使君乎？”意欲活之，命使宽缚。主簿王必趋进曰：
<span class="c2">王必，事见《武纪》建安二十三年。</span>
“布，勍虏也。其众近在外，不可宽也。”太祖曰：“本欲相缓，主簿复不听，如之何？”</span>
于是缢杀布。布与宫、顺等皆枭首送许，然后葬之。
<span class="c1">◎《英雄记》曰：顺为人清白有威严，不饮酒，不受馈遗。所将七百余兵，号为千人，铠甲斗具
<span class="c2">◎官本《考证》云：监本“斗”误作“阚”。</span>
皆精练齐整，每所攻击无不破者，名为陷陈营。顺每谏布，言“凡破家亡国，非无忠臣明智者也，但患不见用耳。将军举动，不肯详思，辄喜言误，误不可数也”。布知其忠，然不能用。布从郝萌反后，更疏顺。以魏续有外内之亲，
<span class="c2">◎元本、官本作“内外之亲”，《通鉴》同。◎何焯云：然则布妻乃魏氏也。</span>
悉夺顺所将兵以与续。及当攻战，
<span class="c2">毛本“及”作“反”，误。</span>
故令顺将续所领兵，顺亦终无恨意。
<span class="c2">◎胡三省曰：布疏顺而亲续，其后执顺以收布者，续也。</span>
</span>

12. <span id="卷七·魏书七·吕布张邈臧洪传第七-吕布张邈-12"></span>
太祖之禽宫也，问宫“欲活老母及女不？”
<span class="c1">◎沈家本曰：《典略》言宫有妻、子，不独女也，宫言“不绝人之祀”，则有子明甚，恐此传有误。范《书》从《典略》。</span>
宫对曰：“宫闻孝治天下者不绝人之亲，仁施四海者不乏人之祀，老母在公，不在宫也。”太祖召养其母终其身，嫁其女。
<span class="c1">◎鱼氏《典略》曰：陈宫字公台，东郡人也。
<span class="c2">◎范《书·布传》：兴平元年，曹操令其将武阳人陈宫屯东郡。◎是宫为东郡武阳人。</span>
刚直烈壮，少与海内知名之士皆相连结。及天下乱，始随太祖，后自疑，乃从吕布，为布画策，布每不从其计。下邳败，军士执布及宫，太祖皆见之，与语平生，故布有求活之言。太祖谓宫曰：“公台，卿平常自谓智计有余，今竟何如？”宫顾指布曰：“但坐此人不从宫言，以至于此。
<span class="c2">◎黄山曰：宫谓布不用其言，亦综平昔所言论耳。至谋使布自以步骑出屯于外，布尝自将千余骑出战而败矣。其言岂可用乎？</span>
若其见从，亦未必为禽也。”太祖笑曰：“今日之事当云何？”宫曰：“为臣不忠，为子不孝，死自分也。”太祖曰：“卿如是，奈卿老母何？”宫曰：“宫闻将以孝治天下者不害人之亲，老母之存否，在明公也。”太祖曰：“若卿妻子何？”宫曰：“宫闻将施仁政于天下者不绝人之祀，妻子之存否，亦在明公也。”太祖未复言。宫曰：“请出就戮，以明军法。”遂趋出，不可止。太祖泣而送之，宫不还顾。宫死后，太祖待其家皆厚如初。
<span class="c2">◎胡三省曰：操厚陈宫之家而不肯存孔融之嗣，必陈宫之妻子可保其无能为也。</span>
</span>

13. <span id="卷七·魏书七·吕布张邈臧洪传第七-吕布张邈-13"></span>
陈登者，字元龙，
<span class="c1">登，事见《袁术传》注引《英雄记》。</span>
在广陵有威名。又掎角吕布有功，
<span class="c1">◎《左传·襄公十四年》：譬如捕鹿，晋人角之，诸戎掎之，与晋踣之。◎杜注：掎其足也。掎，居绮反。</span>
加伏波将军，年三十九卒。
<span class="c1">登病亡事，见本志《华佗传》。</span>
后许汜与刘备并在荆州牧刘表坐，
<span class="c1">◎《襄阳耆老记》：许汜是杨虑同里人，少师虑，为魏武从事中郎，事刘备。昔在刘表坐论陈元龙者，其人也。◎弼按：杨虑，事见《蜀志·杨仪传》注。</span>
表与备共论天下人，汜曰：“陈元龙湖海之士，豪气不除。”
<span class="c1">◎潘眉曰：《世说补》引云“陈元龙，淮海人士”，疑明人所见善本《三国志》“湖海”为“淮海”，故所引如此。元龙下邳人，作“淮海”是也。◎周寿昌曰：湖海之士，犹今俗言江湖之士，盖轻之之辞也。汜岂尚虑昭烈不识为下邳人乎？◎何焯曰：于时谓骄为豪。《魏略》“毕轨在并州，名为骄豪”是也。◎弼按：陈登谓袁绍骄豪，见《蜀志·先主传》，义亦相同。又按本志《陈矫传》，亦谓登“骄而自矜”。</span>
备谓表曰：“许君论是非？”表曰：“欲言非，此君为善士，不宜虚言；欲言是，元龙名重天下。”备问汜：“君言豪，宁有事邪？”汜曰：“昔遭乱过下邳，见元龙。元龙无客主之意，久不相与语，自上大床卧，使客卧下床。”备曰：“君有国士之名，今天下大乱，帝主失所，望君忧国忘家，有救世之意，而君求田问舍，言无可采，是元龙所讳也，何缘当与君语？如小人，欲卧百尺楼上，卧君于地，何但上下床之间邪？”表大笑。备因言曰：“若元龙文武胆志，当求之于古耳，造次难得比也。”
<span class="c1">◎何焯曰：○安溪师谓：元龙于昭烈一见倾心，然登父子始终为曹，未谓知人。使永厥年，岂能自洁于汉、魏之间乎？○按，昭烈固当归曹氏，当其奉迎都许，从扫地赤立之中，使天复有尊安之势，天下颙颙，孰不仰望？及后乃知其志在自封耳。使登尚在，当昭烈复据徐州，必戮力合规，同奖王室，或可不至失土北奔也。惜其早殁，不得与孔明、孝直并列《季汉辅臣赞》中，决不随公达辈配食魏庙耳。</span>
<span class="c1">◎《先贤行状》曰：登忠亮高爽，沈深有大略，少有扶世济民之志。博览载籍，雅有文艺，旧典文章，莫不贯综。
<span class="c2">元本“综”作“习”。</span>
年二十五，举孝廉，除东阳长，
<span class="c2">◎《郡国志》：徐州广陵郡东阳。◎《一统志》：东阳故城，今安徽泗州天长县西北。◎详见《陈矫传》。◎杭世骏曰：○钟玩《良吏传》：陈登为东阳令长，视民如子。</span>
养耆育孤，视民如伤。是时世荒民饥，州牧陶谦表登为典农校尉，
<span class="c2">典农校尉，见《武纪》建安元年。陶谦死，登劝刘备领徐州，见《蜀志·先主传》。</span>
乃巡土田之宜，尽凿溉之利，粳稻丰积。奉使到许，太祖以登为广陵太守，
<span class="c2">◎《郡国志》：徐州广陵郡治广陵。◎《吴志·孙策传》注引《江表传》：广陵太守陈登治射阳。◎射阳，见《臧洪传》。</span>
令阴合众以图吕布。登在广陵，
<span class="c2">登位太守，辟陈矫为功曹，见《矫传》。</span>
明审赏罚，威信宣布。海贼薛州之群万有余户，束手归命。未及期年，功化以就，百姓畏而爱之。
<span class="c2">◎赵一清曰：○《寰宇记》卷百二十三：爱敬陂在江都县西十五里，〖◎谢鍾英曰：今江都县西五十里。〗陈登初开此陂，百姓爱而敬之，因以为名，亦号陈登塘。○《方舆纪要》卷二十三：陈公塘在扬州府西，周回九十余里，散为三十六汊，为利甚溥。○《唐食货志》：扬州疏太子港、陈登塘，凡三十四陂，以益漕河。○又《纪要》卷二十二：高家堰在淮安府西南四十里，陈登筑堰防淮，此其故址也。</span>
登曰：“此可用矣。”太祖到下邳，登率郡兵为军先驱。时登诸弟在下邳城中，布乃质执登三弟，欲求和同。登执意不挠，进围日急。布刺奸张弘，
<span class="c2">◎《续百官志》：又置外刺刺奸，主罪法。</span>
惧于后累，
<span class="c2">元本“于”作“为”。</span>
夜将登三弟出就登。布既伏诛，登以功加拜伏波将军，甚得江、淮间欢心，于是有吞灭江南之志。孙策遣军攻登于匡琦城。
<span class="c2">◎赵一清曰：匡琦似是人姓名，如高迁屯、白超垒之类。《陈矫传》作“匡奇”。案，建安十三年，孙权围合肥，使张昭攻九江之当塗，而《张昭传》注引《吴书》云“别讨匡琦”，则匡琦城即当塗城也。◎谢鍾英曰：《江表传》“广陵太守陈登治射阳”，孙权攻登宜在射阳，则匡琦当与射阳相近。◎弼按：此为建安五年事，《通鉴考异》已详辨之。登有吞灭江南之志，故孙策攻登。登时为伏波将军，故有“马文渊在斯位”之语。本志《陈矫传》云“郡为孙权所围于匡奇”，当为字句之脱误。◎严衍曰：孙策尝破走陈瑀，而登即瑀之兄子也，故结连严白虎，以报从父之仇，斯为得之。</span>
贼初到，旌甲覆水，群下咸以今贼众十倍于郡兵，
<span class="c2">倍，毛本作“诸”，误。</span>
恐不能抗，可引军避之，与其空城。水人居陆，不能久处，必寻引去。登厉声曰：“吾受国命，来镇此土。昔马文渊之在斯位，
<span class="c2">马援字文渊，扶风茂陵人。斯位，谓马援为伏波将军也。</span>
能南平百越，北灭群狄，吾既不能遏除凶慝，何逃寇之为邪！吾其出命以报国，仗义以整乱，天道与顺，克之必矣。”乃闭门自守，示弱不与战，将士衔声，寂若无人。登乘城望形势，知其可击。乃申令将士，宿整兵器，昧爽，开南门，引军指贼营，
<span class="c2">元本“指”作“诣”。</span>
步骑钞其后。贼周章，方结陈，不得还船。登手执军鼓，纵兵乘之，贼遂大破，皆弃船迸走。登乘胜追奔，斩虏以万数。贼忿丧军，寻复大兴兵向登。登以兵不敌，使功曹陈矫求救于太祖。登密去城十里治军营处所，令多取柴薪，两束一聚，相去十步，纵横成行，令夜俱起火，火然其聚。城上称庆，若大军到。贼望火惊溃，登勒兵追奔，斩首万级。迁登为东城太守。
<span class="c2">◎赵一清曰：○《汉书·地理志》：九江郡东城县。○后汉省，故《续志》无之。未闻立郡也。此“城”字疑“郡”字之误。登由广陵迁东郡，既去，而淮南遂虚，曹公故追恨不用其计也。若仍在九江，则何叹恨之有之？◎钱仪吉曰：此正是东城作郡之据耳，诚夫先生偶未审此。
<span class="c3">诚夫，赵一清之字。</span>
◎谢鍾英曰：○东城废县，班《志》属九江，《郡国志》属下邳，《先贤行状》“陈登迁东城太守”，《吴志》“鲁肃临淮东城人”，盖汉末升作郡，三国时地当兵冲，遂废。○《元和郡县志》：故城在定远县东南五十里。◎王先谦曰：○《晋志》：复置作东城，改属淮南郡。○《一统志》：故城，今安徽凤阳府定远县东南。◎沈家本曰：《续汉志》“东城”作“东成”，属下邳国，未尝省也。城、成之异，二字屡见。《晋志》属扬州淮南郡，亦作“东城”，中间不闻为郡。赵说是。◎弼按：下文有“广陵吏民拔郡相随”之语，当仍为下邳之东城，地望相近，故能相随。若为兖州之东郡，则距离甚远，何能拔郡相随乎？又按，本志《方技传·华佗传》云广陵太守陈登得病死，不言其为东城太守也。◎胡玉缙曰：拔郡相随，犹言从之者如归市耳，原不拘远近，况下文即称“晓语令还”乎？赵说似未可废。</span>
广陵吏民佩其恩德，共拔郡随登，老弱襁负而追之。登晓语令还，曰：“太守在卿郡，频致吴寇，幸而克济。诸卿何患无令君乎？”孙权遂跨有江外。太祖每临大江而叹，恨不早用陈元龙计，而令封豕养其爪牙。文帝追美登功，拜登息肃为郎中。
<span class="c2">息，子也。登事又互见本志《陈矫传》、《吴志·孙策传》注引《江表传》。</span>
</span>

## 臧洪

1. <span id="卷七·魏书七·吕布张邈臧洪传第七-臧洪-1"></span>
臧洪字子源，
<span class="c1">◎惠栋曰：《唐赠工部尚书臧怀恪碑》历叙臧氏，作“子原”。案，字从厂、从泉，后人添三点，见顾炎武《金石文字记》。</span>
广陵射阳人也。
<span class="c1">◎胡三省曰：○射阳，前汉属临淮郡，后汉属广陵郡。○应劭曰：在射水之阳。○今楚州山阳县有射阳湖，即其地。◎顾祖禹曰：射阳，汉县，三国时废，晋复置。在淮安府盐县城西九十里。◎《一统志》：射阳故城，今江苏淮安府山阳县东南。◎惠栋曰：范《书·臧洪传》全用王仲宣《英雄记》。</span>
父旻，历匈奴中郎将、中山、太原太守，
<span class="c1">◎《续百官志》：使匈奴中郎将一人，比二千石。◎沈家本曰：“使匈奴中郎将”乃官名，不当去“使”字，疑夺。◎赵一清曰：后汉中山是王国，当云“相”。中山国都治卢奴，注云“为卢奴令”是也，恐《传》有误。◎沈家本曰：旻为卢奴令在先，不得以此为疑。范《书·灵纪》“熹平三年，中山王畅薨，无子，国除”，是熹平之后，中山国已除为郡，故有太守。旻为扬州刺史在熹平元年；至三年，迁使匈奴中郎将；六年，为中山太守，在国除为郡之后，《传》文不误。◎弼按：本志《王淩传》云“稍迁至中山太守”，又《范书·刘虞传》云“前中山相张纯”，而《南匈奴传》、《乌桓传》俱云 “前中山太守张纯”，称相称守，为例不纯，史文往往有之。中山，见《武纪》建安九年。太原，见《武纪》初平三年。</span>
所在有名。
<span class="c1">◎谢承《汉书》曰：
<span class="c2">一本作“《后汉书》”。</span>
旻有幹事才，达于从政，为汉良吏。初从徐州从事
<span class="c2">◎范《书·第五伦传》：兖州刺史第五种，坐徙朔方，徐州从事臧旻上书讼之。</span>
辟司徒府，除卢奴令，
<span class="c2">卢奴，今定州治。</span>
冀州举尤异，迁扬州刺史、丹阳太守。
<span class="c2">◎扬州、丹阳，均见《武纪》初平元年。◎范《书·灵帝纪》：熹平元年，会稽人许生自称越王，寇郡县，遣杨州刺史臧旻、丹阳太守陈夤讨破之。◎又《臧洪传》：熹平元年，拜旻扬州刺史。旻率丹阳太守陈夤击会稽妖贼许昭，连战三年，破平之。◎又《续汉志·天文志》：熹平三年冬，扬州刺史臧旻、丹阳太守陈夤攻盗贼苴康，斩首数千级。◎据此，则丹阳太守为陈寅，或旻亦为丹阳太守也。旻，事又见《吴志·孙坚传》。</span>
是时边方有警，羌、胡出寇，三辅举能，
<span class="c2">◎宋本、元本、冯本“辅”作“府”。◎案：三府，三公府也。三辅，京兆尹、左冯翎、右扶风也。二说皆可通。</span>
迁旻匈奴中郎将。讨贼有功，
<span class="c2">◎范《书·鲜卑传》：匈奴中郎将臧旻率南单于出雁门，将万骑，出塞二千余里。大败，丧节传辎重，将数千骑〖《通鉴》作“数十骑”。〗奔还。◎《续汉志·五行志》：臧旻将南单于讨鲜卑无功，还者少半。◎所云俱与谢承《书》决异。</span>
征拜议郎，还京师。见太尉袁逢，
<span class="c2">◎范《书·袁安传》：逢为司空，卒于执金吾。◎据此，逢未为太尉也。袁汤官太尉在桓帝时，不在熹平以后也。</span>
逢问其西域诸国土地、风俗、人物、种数。旻具答言西域本三十六国，后分为五十五，
<span class="c2">◎范《书·西域传》：武帝时，西域内属，有三十六国。哀、平间，自相分割为五十五国。</span>
稍散至百余国；其国大小，道里近远，人数多少，风俗燥湿，山川、草木、鸟兽、异物名种，不与中国同者，悉口陈其状，手画地形。逢奇其才，叹息言：“虽班固作《西域传》，何以加此？”旻转拜长水校尉，
<span class="c2">长水校尉，见《文纪》黄初元年。</span>
终太原太守。</span>
洪体貌魁梧，有异于人，
<span class="c1">◎李贤曰：魁梧，壮大之貌也。梧，音吾。◎惠栋曰：○《前书·张良传》赞：以为其貌魁梧竒伟。○应劭曰：魁梧，丘虚壮大之意。○苏林曰：梧，音悟。○师古曰：魁，大貌也。梧者，言其可惊悟。今人读为吾，非也。○王念孙曰：师古以梧为惊悟，则义与魁大不相属。案，魁、梧皆大也。梧之言吴也，《方言》：“吴，大也。”魁梧奇伟四字平列。魁与梧同义，奇与伟同义。</span>
举孝廉为郎。
<span class="c1">◎范《书·洪传》：洪年十五，以父功拜童子郎，知名太学，举孝廉。◎李贤曰：○汉法，孝廉试经者拜为郎。洪以年幼才俊，故拜童子郎。○《续汉书》曰：汝南谢廉、河南赵建章年始十二，各能通经，左雄并奏拜童子郎。</span>
时选三署郎以补县长；
<span class="c1">◎《汉书·百官公卿表》：郎中令，秦官，武帝更名光禄勋。属官有郎，郎掌守门户，出充车骑。◎《续百官志》：凡郎官皆主更直，执戟宿卫诸殿门，出充车骑。◎蔡质《汉仪》曰：三署郎见光禄勋，执板拜；见五官左右将，执板不拜。于三公诸卿无敬。◎钱大昕曰；班史纪传称郎者，皆指宿卫之郎，非尚书郎也。以其分隶五官、左、右中郎将，故又称三署郎。三署者，五官中郎一署，左中郎一署，右中郎一署，而统属于光禄勋焉。◎李祖楙曰：宿卫要地，故用郎官，而郎非公卿、校尉、尚书诸臣子弟不得补。范《书》凡称一人为郎，以一子为郎者，皆指三署郎，非尚书郎之职也，◎又互见《文纪》延康元年。</span>
琅邪赵昱为莒长，
<span class="c1">琅邪，见《武纪》兴平元年。莒，见《吕布传》。昱，事见《陶谦传》注。</span>
东莱刘繇下邑长，
<span class="c1">◎《郡国志》：青州东莱郡治黄。◎《一统志》：黄县古城，今山东登州府黄县东南。◎刘繇为东莱牟平人，《吴志》有传。◎沈钦韩曰：《续汉志》“梁国治下邑”，《元和志》云“后汉无下邑”，其疏如此。◎钱坫曰：今归德府夏邑县治。◎《一统志》：下邑故城，今江苏徐州府砀山县东。◎《寰宇记》：自汉至晋，梁国治睢阳。</span>
东海王朗菑丘长，
<span class="c1">◎东海，见《武纪》初平四年“徐州牧”注。王朗，本志有传。◎《郡国志》：徐州彭城国菑丘。◎《一统志》：菑丘故城，今安徽凤阳府宿州东北六十里。</span>
洪即丘长。
<span class="c1">◎《郡国志》：徐州琅邪国即丘，侯国，故属东海，《春秋》曰“祝丘”。◎《一统志》：即丘故城，今山东沂州府兰山县东南。</span>
灵帝末，
<span class="c1">范《书·洪传》云“中平末”。</span>
弃官还家，太守张超请洪为功曹。

2. <span id="卷七·魏书七·吕布张邈臧洪传第七-臧洪-2"></span>
董卓杀帝，
<span class="c1">范《书》“杀”作“弑”。
<span class="c2">吴金华以“杀”、“弑”二字古通用，说见彼。</span>
</span>
图危社稷，洪说超曰：“明府历世受恩，兄弟并据大郡，
<span class="c1">◎章怀注：谓超为广陵，兄邈为陈留也。</span>
今王室将危，贼臣未枭，
<span class="c1">范《书》作“贼臣虎视”。</span>
此诚天下义烈报恩效命之秋也。今郡境尚全，吏民殷富，若动枹鼓，可得二万人，以此诛除国贼，为天下倡先，义之大者也。”超然其言，与洪西至陈留，见兄邈计事。邈亦素有心，会于酸枣，
<span class="c1">酸枣，见《武纪》初平元年。</span>
邈谓超曰：“闻弟为郡守，政教威恩，不由己出，动任臧洪，洪者何人？”超曰：“洪才略智数优超，超甚爱之，海内奇士也。”邈即引见洪，与语，大异之，致之于刘兖州公山、孔豫州公绪，
<span class="c1">◎范《书》作“乃使诣兖州刺史刘岱、豫州刺史孔伷”。◎王鸣盛曰：刘岱字公山，孔伷字公绪，见《太祖纪》。此段乃陈寿自执笔敘臧洪事，非词命比，何为于二刺史称字乎？汉季风气好称人字，此必寿沿袭他人记载之言，未及改正耳。◎姚范说同。◎胡玉缙曰：名字错出，《左传》有此义例。陈《书》则似别有微意。二刺史称字者，从“致之于”三字贯下，乃述张邈之意，邈固不称岱、称伷也。其他《公孙瓒传》“朝议以刘伯安既有德义”云云，下文则称“刘虞”；《彭羕传》“惟敬秦子勅，荐之于许靖”，下文则称“秦宓”；又《秦宓传》“荐儒士任定祖”，下文则称“任安”；盖称字所以述荐贤之意也。《管宁传》“并敬善陈仲弓”，此明宁之尊，实与“华歆、邴原相友”微别。《潘濬传》“从宋仲子受学”，《尹默传》“从司马德操、宋仲子等受古学”，《顾雍传》“蔡伯喈避怨于吴，雍从学琴书”，《士燮传》“事刘子奇，治《左氏春秋》”，此于诸人各有师道，故称字也。《许靖传》“宋仲子与王商书曰‘文休有当世之具’”，《张裔传》“许文休入蜀，谓裔是钟元常之伦”，皆以其表彰贤哲。“元常”二字，仍当时口吻。《秦宓传》“谯允南录其言于《然否论》”，以其能述宓之学也。后人概欲以史法绳之，失承祚之旨矣。</span>
皆与洪亲善。乃设坛场，方共盟誓，诸州郡更相让，莫敢当，咸共推洪。
<span class="c1">◎沈钦韩曰：○《左氏·襄二十七年·传》：叔向谓赵孟曰：“诸侯盟，小国固必有尸盟者。”○注云：小国主办具。○《正义》云“如哀十七年执牛耳之类，皆小国主备之法”，当小国执牛耳，亦曰尸盟。“哀公与齐侯盟于蒙，孟武伯问于高柴‘诸侯盟，谁执牛耳？’而武伯当之”，是也。国君以次雍容受歃而已。今此诸牧守同盟，去古未远，犹晓其制，故洪以郡掾尸盟，非是推让，莫敢先洪也。◎胡玉缙曰：○黄以周《礼说》 “执牛耳”条云：尸盟执牛耳，为盟主之事也，无与小国。《玉府》疏云“若诸侯相与盟，则大国戎右执牛耳”，此说是也。《襄二十七年·传》“且诸侯盟小国，〖句。〗固必有尸盟者”，杜注“小国”属下读，云“小国主辨具”，非。《哀十七年·传》“武伯问于高柴曰‘诸侯盟，谁执牛耳’”云云。武伯以尸盟执牛耳者为诸侯事，季羔答以鄫衍、发阳二役，明其时执牛耳者皆其臣为之，故武伯曰“然则彘也”。上言“诸侯”，下言“彘”，语意相贯。杜注不体传文，遂谓“时执者无常”，非季羔意，后人规杜申杜，纷纷聚诉，亦非左氏意。○据此，则注疏之误，沈氏虽未及辨，而谓“非是推让，莫敢先洪”，古意今情，固甚分晓也。</span>
洪乃升坛操槃歃血而盟曰：
<span class="c1">范《书》作“洪乃摄衣升坛，操血而盟曰”。</span>
“汉室不幸，皇纲失统，贼臣董卓乘衅纵害，祸加至尊，虐流百姓，大惧沦丧社稷，翦覆四海。兖州刺史岱、豫州刺史伷、陈留太守邈、东郡太守瑁、广陵太守超等，纠合义兵，
<span class="c1">◎章怀注：纠，收也。</span>
并赴国难。凡我同盟，齐心戮力，以致臣节，殒首丧元，必无二志。有渝此盟，俾坠其命，无克遗育。
<span class="c1">◎章怀注：○《左传》曰：王子虎盟诸侯于王廷，要言曰：“皆奖王室，无相害也。有渝此盟，明神殛之，俾坠其师，无克祚国。”</span>
皇天后土，祖宗明灵，实皆鉴之！”洪辞气慷慨，涕泣横下，闻其言者，虽卒伍厮养，莫不激扬，人思致节。
<span class="c1">◎臣松之案：于时此盟止有刘岱等五人而已。《魏氏春秋》横内刘表等数人，皆非事实。表保据江、汉，身未尝出境，何由得与洪同坛而盟乎？
<span class="c2">◎弼按：酸枣之会，虽止刘岱等五人，而同时起兵讨董卓者尚有袁术、袁绍、袁遗、韩馥、王匡、鲍信、曹操、刘表诸人，共推袁绍为盟主。事实具在，未可诬也。</span>
</span>
顷之，诸军莫適先进，而食尽众散。

3. <span id="卷七·魏书七·吕布张邈臧洪传第七-臧洪-3"></span>
超遣洪诣大司马刘虞谋，值公孙瓒之难，至河间，遇幽、冀二州交兵，使命不达。而袁绍见洪，又奇重之，与结分合好。会青州刺史焦和卒，绍使洪领青州以抚其众。
<span class="c1">◎《九州春秋》曰：初平中，焦和为青州刺史。是时英雄并起，黄巾寇暴，和务及同盟，俱入京畿，不暇为民保障，引军踰河而西。未久而袁、曹二公与卓将战于荥阳，败绩。黄巾遂广，屠裂城邑。和不能御，然军器尚利，战士尚众，而耳目侦逻不设，恐动之言妄至，望寇奔走，未尝接风尘交旗鼓也。欲作陷冰丸沈河，令贼不得渡，
<span class="c2">◎范《书·洪传》：和恐贼乘冻而过，命多作陷冰丸，以投于河，众遂溃散。◎惠栋曰：○《前书·郊祀志》云：坚冰淖弱。○晋灼曰：方士诈以药石若陷冰丸投之冰上，冰即消液。○《经籍志》曰：扁鹊《陷冰丸方》，一卷。</span>
祷祈群神，求用兵必利，蓍筮常陈于前，巫祝不去于侧；
<span class="c2">◎范《书·洪传》：和不理戎警，但坐列巫史，禜祷群神。</span>
入见其清谈干云，
<span class="c2">◎范《书·洪传》：和好立虚誉，能清谈。◎洪亮吉曰：“清谈”二字始此，然则东汉之末渐尚玄虚，其风不自魏、晋始也。</span>
出则浑乱，命不可知。州遂萧条，悉为丘墟也。</span>
洪在州二年，群盗奔走。绍叹其能，
<span class="c1">◎范《书·洪传》：洪收抚离叛，百姓复安。任事二年，袁绍惮其能。◎钱仪吉曰：范《书》作“惮”，得之。</span>
徙为东郡太守，治东武阳。
<span class="c1">◎范《书·洪传》“治”作“都”。东武阳，见《武纪》初平二年。◎钱大昭曰：郡治本在濮阳，故特书“都东武阳”。◎吴增僅曰：东郡故治濮阳；《魏武纪》初平二年，徒治东武阳；建安中，东武阳移魏郡，疑遂还治濮阳。◎弼按：东武阳，汉旧县，属东郡，建安十七年移属魏郡，黄初二年以魏郡东部为阳平郡。</span>

4. <span id="卷七·魏书七·吕布张邈臧洪传第七-臧洪-4"></span>
太祖围张超于雍丘，
<span class="c1">雍丘，见《武纪》兴平二年。</span>
超言：“唯恃臧洪，当来救吾。”众人以为袁、曹方睦，
<span class="c1">范《书》“睦”作“穆”。</span>
而洪为绍所表用，必不败好招祸，远来赴此。
<span class="c1">范《书》作“恐不能败好远来，违福取祸”。</span>
超曰：“子源，天下义士，终不背本者，但恐见禁制，不相及逮耳。”洪闻之，果徒跣号泣，并勒所领兵，又从绍请兵马，
<span class="c1">范《书》作 “并勒所领，将赴其难。自以众弱，从绍请兵”。</span>
求欲救超，而绍终不听许。超遂族灭。
<span class="c1">◎《武纪》：兴平二年，张邈使其弟超将家属保雍丘。魏武八月围雍丘，十二月雍丘溃，超自杀，夷邈三族。</span>
洪由是怨绍，绝不与通。绍兴兵围之，历年不下。
<span class="c1">◎惠栋曰：○《水经注》云：今东武阳城四周绍围郭尚存。水匝隍堑，于城东北合为一渎。</span>
绍令洪邑人陈琳书与洪，喻以祸福，责以恩义。
<span class="c1">◎李贤曰：○《献帝春秋》曰：绍使琳为书八条，责以恩义，告喻使降也。</span>
洪答曰：

5. <span id="卷七·魏书七·吕布张邈臧洪传第七-臧洪-5"></span>
“隔阔相思，发于寤寐。幸相去步武之间耳，
<span class="c1">◎李贤曰：○《尔雅》曰：武，迹也。</span>
而以趣舍异规，
<span class="c1">范书“趣”作“趋”。</span>
不得相见，其为怆恨，
<span class="c1">何焯校“恨”作“悢”。</span>
可为心哉！前日不遗，
<span class="c1">◎吴金华曰：不遗，犹言不弃。</span>
比辱雅贶，
<span class="c1">◎李贤曰：比，频也。</span>
述叙祸福，公私切至。所以不即奉答者，既学薄才钝，不足塞诘；亦以吾子携负侧室，息肩主人，
<span class="c1">◎李贤曰：洪常寓于绍，故谓之主人也。</span>
家在东州，仆为仇敌。以是事人，虽披中情，堕肝胆，犹身疏有罪，言甘见怪，方首尾不救，何能恤人？且以子之才，穷该典籍，岂将闇于大道，不达余趣哉！然犹复云云者，仆以是知足下之言，信不由衷，将以救祸也。必欲算计长短，辩谘是非，是非之论，言满天下，陈之更不明，不言无所损。又言伤告绝之义，非吾所忍行也，是以捐弃纸笔，一无所答。亦冀遥忖其心，知其计定，不复渝变也。重获来命，援引古今，纷纭六纸，虽欲不言，焉得已哉！

6. <span id="卷七·魏书七·吕布张邈臧洪传第七-臧洪-6"></span>
“仆小人也，本因行役，寇窃大州，
<span class="c1">◎赵一清曰：寇，范《书·臧洪传》作“遂”。
<span class="c2">吴金华细论“寇窃”之例，见彼。</span>
</span>
恩深分厚，宁乐今日自还接刃！每登城勒兵，望主人之旗鼓，感故友之周旋，抚弦搦矢，
<span class="c1">◎李贤曰：搦，捉也，音女卓反。</span>
不觉流涕之覆面也。何者？自以辅佐主人，无以为悔。
<span class="c1">◎刘攽曰：案文“悔”字无义，未详何字。或曰，悔，当作“益”。◎陆宗楷曰：案“无以为悔”，犹言内省不疚也。义本明显，解者失之。</span>
主人相接，过绝等伦。当受任之初，自谓究竟大事，共尊王室。岂悟天子不悦，
<span class="c1">◎沈家本曰：范《书》无“天子不悦”四字。案，操之灭超，志在并吞，非有天子之命，故范《书》删之。</span>
本州见侵，郡将遘牖里之厄，
<span class="c1">◎《史记·周本纪》：纣囚文王于羑里。◎《汉书·景十三王传·中山靖王胜传》：文王拘于牖里。◎“牖”与“羑”通。◎范《书·史弼传》“昔文王牖里”章怀住：牖里，殷狱名。或作“羑”，亦名羑城。◎《明〈一〉统志》：羑里在彰德府汤阴县北九里，一名牖城。◎袁宏《纪》作“使洪故君有羑里之厄”。◎胡三省曰：郡将，谓张超也。</span>
陈留克创兵之谋，
<span class="c1">“克”字疑误。</span>
谋计栖迟，丧忠孝之名，杖策携背，亏交友之分。揆此二者，与其不得已，丧忠孝之名与亏交友之道，轻重殊涂，亲疏异画，故便收泪告绝。若使主人少垂故人，住者侧席，去者克己，不汲汲于离友，信刑戮以自辅，则仆抗季札之志，不为今日之战矣。
<span class="c1">◎范《书·洪传》云：岂悟本州见侵，郡将遘厄，请师见拒，辞行被拘，使洪故君遂至沦灭。区区微节，无所获申，岂得复全交友之道，重亏忠孝之名乎？所以忍悲挥戈，收泪告绝。若使主人少垂古人忠恕之情，来者侧席，去者克己，则仆抗季札之志，不为今日之战矣。◎李贤曰：来者侧席而待之，去者克己自责，不责人也。吴王余昧卒，欲授弟季札，季札逃去。</span>
何以效之？昔张景明亲登坛喢血，
<span class="c1">◎赵一清曰：○张景明名导。○《水经·浊漳水注》：张导字景明，以建和三年为钜鹿太守。漳津泛滥，土不稼穑，导披按地图，与丞彭参、掾马道嵩等，原其逆顺，揆其表里，修防排通，以正水路，功绩有成，民用嘉赖。题云《漳河神坛碑》。○即是人也。建和，当作“建安”。◎弼按：此述兴平二年以前事，非建安也。“建和”或为“光和”之误。</span>
奉辞奔走，卒使韩牧让印，主人得地；然后但以拜章朝主，赐爵获传之故，旋时之间，不蒙观过之贷，而受夷灭之祸。
<span class="c1">◎臣松之案：《英雄记》云：“袁绍使张景明、郭公则、高元才等
<span class="c2">◎惠栋曰：郭图字公则，高干字元才。</span>
说韩馥，使让冀州。”然馥之让位，
<span class="c2">范《书·洪传》注引此“然”下多一“则”字。</span>
景明亦有其功。其余之事未详。</span>
吕奉先讨卓来奔，请兵不获，告去何罪？复见斫刺，滨于死亡。
<span class="c1">布事见前。</span>
刘子璜奉使踰时，辞不获命，畏威怀亲，以计求归，
<span class="c1">各本“计”作“诈”。</span>
可谓有志忠孝，无损霸道者也；然辄僵毙麾下，不蒙亏除。
<span class="c1">范《书》“畏威”作“畏君”，“以计”作“以诈”， “无损”作“无捐”，“僵毙”作“僵尸”。
<span class="c2">吴金华据晋写残本，以“畏君”、“以诈”、“无损”为正，并论“僵毙”、“僵尸”例得两通，说详彼。</span>
</span>
<span class="c1">◎臣松之案：公孙瓒表列绍罪过云“绍与故虎牙将军刘勋
<span class="c2">《瓒传》注作“虎牙都尉刘勋”，监本“勋”作“动”，误。又按当时有俩刘勋，其一为庐江太守，见《武纪》建安四年。</span>
首共造兵，勋仍有效，而以小忿枉害于勋，绍罪七也”，疑此是子璜也。</span>
仆虽不敏，又素不能原始见终，睹微知著，窃度主人之心，岂谓三子宜死，罚当刑中哉？实且欲一统山东，增兵讨雠，惧战士狐疑，无以沮劝，故抑废王命以崇承制，慕义者蒙荣，待放者被戮，
<span class="c1">◎吴金华曰：慕义者，指依附袁绍、愿意服役之辈。待放者，则谓已在绍军而求离去之客。</span>
此乃主人之利，非游士之愿也。故仆鉴戒前人，困穷死战。仆虽下愚，亦尝闻君子之言矣。此实非吾心也，乃主人招焉。凡吾所以背弃国民，用命此城者，正以君子之违，不適敌国故也。
<span class="c1">◎《左传》：公山不狃曰：“君子违，不適敌国。”◎杜注：违，奔亡也。</span>
是以获罪主人，见攻踰时，而足下更引此义以为吾规，无乃辞同趋异，非君子所为休戚者哉！
<span class="c1">各本“君”作“吾”。</span>

7. <span id="卷七·魏书七·吕布张邈臧洪传第七-臧洪-7"></span>
“吾闻之也，义不背亲，忠不违君，故东宗本州以为亲援，中扶郡将以安社稷，一举二得以徼忠孝，何以为非？而足下欲使吾轻本破家，均君主人。主人之于我也，年为吾兄，分为笃友，道乖告去，以安君亲，可谓顺矣。若子之言，则包胥宜致命于伍员，不当号哭于秦庭矣。苟区区于攘患，不知言乖乎道理矣。足下或者见城围不解，救兵未至，感婚姻之义，惟平生之好，以屈节而苟生，胜守义而倾覆也。昔晏婴不降志于白刃，南史不曲笔以求生，
<span class="c1">◎章怀注：崔杼杀齐庄公，欲劫晏子与盟，以戟拘其颈，剑承其心。晏子曰：“劫吾以刃而失其意，非勇也。”崔杼遂释之。事见《晏子》。《左传》曰：“太史书曰‘崔杼弑其君’，崔子杀之；其弟嗣书，而死者二人；其弟又书，乃舍之。南史氏闻太史尽死，执简以往，闻既书矣，乃还。”</span>
故身著图象，名垂后世，况仆据金城之固，驱士民之力，散三年之畜，以为一年之资，匡困补乏，以悦天下，何图筑室反耕哉！
<span class="c1">◎《左传》曰：楚子围宋，筑室反耕。◎杜预注曰：筑室于宋，反共耕田，示无还意也。</span>
但惧秋风扬尘，伯珪马首南向，
<span class="c1">公孙瓒字伯珪。</span>
张杨、飞燕，膂力作难，
<span class="c1">张杨以所将兵略诸县，众至数千。张燕僄悍，捷速过人，军中号为“飞燕”，众至百万，号曰“黑山”。后助公孙瓒与绍争冀州。</span>
北鄙将告倒县之急，股肱奏乞归之诚耳。
<span class="c1">◎诚，范《书》作“记”。◎章怀云：股肱，犹手足也。言北鄙有仓卒之急，股肱之臣将告归自救耳。</span>
主人当鉴我曹辈，
<span class="c1">范《书》“我”作“戒”。</span>
反旌退师，治兵邺垣，何宜久辱盛怒，暴威于吾城下哉？足下讥吾恃黑山以为救，独不念黄巾之合从邪！加飞燕之属悉以受王命矣。昔高祖取彭越于钜野，
<span class="c1">◎章怀云：○《前书》：彭越将其众居钜野中，无所属，汉王乃使人赐越将军印，使下济阴以击楚也。</span>
光武创基兆于绿林，卒能龙飞中兴，以成帝业，苟可辅主兴化，夫何嫌哉！况仆亲奉玺书，与之从事。

8. <span id="卷七·魏书七·吕布张邈臧洪传第七-臧洪-8"></span>
“行矣孔璋！
<span class="c1">陈琳字孔璋。</span>
足下徼利于境外，臧洪授命于君亲；吾子托身于盟主，
<span class="c1">盟主，谓袁绍也。</span>
臧洪策名于长安。
<span class="c1">帝在长安。</span>
子谓余身死而名灭，仆亦笑子生死而无闻焉，悲哉！本同而末离，努力努力，夫复何言！”
<span class="c1">◎王補曰：范《书》此书较《魏志·洪传》少四百四十余字。多出者亦四十余字。◎《通鉴辑览》曰：洪守东郡，事迹极类唐张巡，其《答陈琳书》义正词严，慷慨有烈士风，终能死不失节，可谓言行相顾之士矣。</span>

9. <span id="卷七·魏书七·吕布张邈臧洪传第七-臧洪-9"></span>
绍见洪书，知无降意，增兵急攻。城中粮谷以尽，外无强救，洪自度必不免，呼吏士谓曰：“袁氏无道，所图不轨，且不救洪郡将。洪于大义，不得不死，今诸君无事空与此祸！
<span class="c1">◎胡三省曰：与，读曰豫。◎范《书·洪传》：“诸君”作“诸军”。◎何焯曰：应作“诸君”。
<span class="c2">吴金华据刘淇《助字辨略》之说，以“无事”作“不必”解。</span>
</span>
可先城未败，将妻子出。”
<span class="c1">◎胡三省曰：将，如字，领也。</span>
将吏士民皆垂泣曰：“明府与袁氏本无怨隙，今为本朝郡将之故，自致残困，吏民何忍当舍明府去也！”初尚掘鼠煮筋角，
<span class="c1">◎吴金华曰：此“煮筋角”者，即《后汉书·耿弇传》所谓“煮弩为粮”也。◎筋角，说详《王基传》“今者筋角弩弱”集解。</span>
后无可复食者。主簿启内厨米三斗，请中分稍以为糜粥，
<span class="c1">◎范《书》作“饘粥”。◎杜预曰：饘，糜也。</span>
洪叹曰：“独食此何为！”使作薄粥，众分歠之，杀其爱妾以食将士。将士咸流涕，无能仰视者。男女七八千人相枕而死，
<span class="c1">范《书》“千”作“十”，袁《纪》、《通鉴》俱作“千”。</span>
莫有离叛。

10. <span id="卷七·魏书七·吕布张邈臧洪传第七-臧洪-10"></span>
城陷，绍生执洪。绍素亲洪，盛施帏幔，大会诸将，见洪，谓曰：“臧洪，何相负若此！今日服未？”洪据地瞋目曰：
<span class="c1">范《书》作“嗔目”，《通鉴》从之。</span>
“诸袁事汉，四世五公，
<span class="c1">◎胡三省曰：自袁安至袁隗四世，安为司徒，子敝为司空，孙汤为司空，曾孙逢为司空，隗为太傅，凡五公。</span>
可谓受恩。今王室衰弱，无扶翼之意，欲因际会，希冀非望，多杀忠良以立奸威。洪亲见呼张陈留为兄，
<span class="c1">张陈留，谓超兄邈也。</span>
则洪府君亦宜为弟，同共戮力，为国除害，何为拥众观人屠灭！惜洪力劣，
<span class="c1">劣，弱也。</span>
不能推刃为天下报仇，
<span class="c1">◎《公羊传》：事君犹事父也，父受诛，子复仇，推刃之道。</span>
何谓服乎！”绍本爱洪，意欲令屈服，原之；
<span class="c1">范《书》“原”作“赦”。</span>
见洪辞切，知终不为己用，乃杀之。
<span class="c1">◎柳从辰曰：○《山东通志》：洪墓在朝城县南二里。</span>
<span class="c1">◎徐众《三国评》曰：
<span class="c2">◎《隋志》：《三国评志》三卷，徐爰撰。◎《唐志》：《三国评》三卷，徐众撰。◎《新唐志》：徐众《三国评》三卷。◎章宗源曰：裴松之注《臧洪传》、《程昱传》、《黄权传》、《顾雍传》、《全琮传》、《周舫传》、《钟离牧传》、《是仪传》并引徐众《三国评》。《隋志》作“徐爰”，“爰”疑“众”字之讹。◎杭世骏曰：徐众，当是“徐爰”。◎赵一清说同。◎沈家本曰：是书《隋志》在正史，《唐志》在杂史，此与《汉书驳议》之类相似，在正史为是。《隋志》“《三国评志》”，疑“评志”二字误倒。当曰“《三国志评》”。其但称“《三国评》”者，省文。章、杭二说相左，莫衷一是。考徐爰在《宋书·恩幸传》“领著作郎，踵成国史”，《隋志》“《宋书》六十五卷，宋中散大夫徐爰撰”是也。史言“字长玉”，《经典释文》言“字季玉”，微有不同。而爰之名可考，众之名则无可考。第裴氏此注表上元嘉平六年，至二十八年卒，徐则卒于元徽三年，后于裴二十三年，上距裴上书之年凡四十六年。爰之年资，实在裴后，即有著述，未必为裴所采，则以为“徐爰”者，恐未可从。裴注所引始终称“徐众”，〖〖二唐志同。〗当非无本矣。◎弼按：《通典》卷八十，东晋成帝咸康中有黄门郎徐众驳王濛奔丧议。又卷九十五，有晋徐众论徐恩龙事，又有散骑常侍徐众论庾左丞孙见事。沈氏谓“徐众名无可考”，殆未细审耳。徐众为晋人，徐爰为宋人，沈氏谓“当作‘徐众’”，其说极是。</span>
洪敦天下名义，救旧君之危，其恩足以感人情，义足以励薄俗。然袁亦知己亲友，致位州郡，虽非君臣，且实盟主，既受其命，义不应贰。袁、曹方睦，夹辅王室，吕布反覆无义，志在逆乱，而邈、超擅立布为州牧，其于王法，乃一罪人也。曹公讨之，袁氏弗救，未为非理也。洪本不当就袁请兵，又不当还为怨雠。为洪计者，苟力所不足，可奔他国以求赴救，若谋力未展以待事机，则宜徐更观衅，效死于超。何必誓守穷城而无变通，身死殄民，功名不立，良可哀也！
<span class="c2">◎何焯曰：当时无他国可奔，与袁、曹不协者，北有公孙，与超鞭长莫及，南则袁术，方谋僭盗，况身又为绍所拘留哉！惟有辞东郡之符，退而耕野，待如昭烈者起而事之，报曹氏于后，斯上策耳。</span>
</span>
洪邑人陈容少为书生，亲慕洪，随洪为东郡丞；城未败，洪遣出。绍令在坐，见洪当死，起谓绍曰：“将军举大事，欲为天下除暴，而专先诛忠义，岂合天意！臧洪发举为郡将，奈何杀之！”绍惭，左右使人牵出，谓曰：“汝非臧洪俦，空复尔为！”
<span class="c1">◎胡三省曰：尔为，犹如此也。
<span class="c2">吴金华以“空复„„为”汉末语法格式，唯“尔”字作“如此”解释，说详彼。</span>
</span>
容顾曰：“夫仁义岂有常，蹈之则君子，背之则小人。今日宁与臧洪同日而死，不与将军同日而生！”复见杀。在绍坐者无不叹息，窃相谓曰：“如何一日杀二烈士！”先是，洪遣司马二人出，求救于吕布；比还，城已陷，皆赴敌死。

11. <span id="卷七·魏书七·吕布张邈臧洪传第七-臧洪-11"></span>
评曰：吕布有虓虎之勇，而无英奇之略，轻狡反覆，唯利是视。自古及今，未有若此不夷灭也。昔汉光武谬于庞萌，
<span class="c1">◎范《书·刘永传》：庞萌，山阳人。更始立为冀州牧。光武即位，以为侍中。萌为人逊顺，甚见信爱。帝常称曰：“可以托六尺之孤，寄百里之命者，庞萌是也。”拜为平狄将军，与盖延共击董宪。诏书独下延而不及萌，萌自疑，遂反。帝自将讨萌，与诸将书曰：“吾尝以庞萌社稷之臣，将军得无笑其言乎？”</span>
近魏太祖亦蔽于张邈。知人则哲，唯帝难之，
<span class="c1">《尚书·皐陶谟》之辞。</span>
信矣！陈登、臧洪并有雄气壮节，登降年夙陨，功业未遂，洪以兵弱敌强，烈志不立，惜哉！
<span class="c1">◎范晔论曰：雍丘之围，臧洪之感愤壮矣！想其行跣且号，束甲请举，诚足怜也。夫豪雄之所趋舍，其与守义之心异乎？若乃缔谋连衡，怀诈算以相尚者，盖惟利势所在而已。况偏城既危，曹、袁方穆，洪徒指外敌之衡，以纾倒悬之会。忿悁之师，兵家所忌。可谓怀哭秦之节，存荆则未闻也。◎王補曰：宋杨时言：“曹、袁方穆，而绍之与超无一日之雅，则雍丘之围非切于己，欲其背好用师，以济不切难，则绍之不听未为过，而洪之决绍，毋乃不谅彼己与？其不屈而死，过矣！”与范论同意。而范言“豪杰所趋舍，与守义之心异”，尤中当日事势。然观洪“策名长安”之语，所谓义存君父者矣。◎王夫之曰：张邈兄弟党吕布以夺曹操之兖州，其时天子蒙尘，超无能恤，彼于袁、曹均耳。洪以私怨，为一曲之义，奋不顾身。而一郡之生齿，为之并命，殆所谓任侠这与？于义未也。而食人之罪，不可逭矣。◎弼按：此说是。</span>
