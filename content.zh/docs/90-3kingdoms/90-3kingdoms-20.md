---
weight: 21
title: 卷二十·魏书二十·武文世王公传第二十
---

# 卷二十·魏书二十·武文世王公传第二十

1. <span id="卷二十·魏书二十·武文世王公传第二十-1"></span>
魏书二十武文世王公传第二十
三国志二十

2. <span id="卷二十·魏书二十·武文世王公传第二十-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：擎骥</span>
<span class="c1">复校：擎骥</span>

3. <span id="卷二十·魏书二十·武文世王公传第二十-3"></span>
武皇帝二十五男：
<span class="c1">宋本、元本“某后”、“某夫人”、“某姬”皆空一格，后文帝九男下同。</span>
卞皇后生文皇帝、任城威王彰、陈思王植、萧怀王熊，刘夫人生丰愍王昂、相殇王铄，
<span class="c1">◎《后妃传·卞后传》注引《魏略》云：太祖始有丁夫人。又刘夫人生子修及清河长公主。刘早终，丁养子修。◎《荆楚岁时记》：魏武帝刘婕妤以七月七日折琉璃笔。</span>
环夫人生邓哀王冲、彭城王据、燕王宇，杜夫人生沛穆王林、中山恭王衮，
<span class="c1">◎沛王太妃生金乡公主，见《曹爽传》注引《魏末传》。◎又按：○《明纪》青龙元年注引《献帝传》云：太祖纳秦宜禄妻杜氏。○未知即杜夫人否？◎又按：杜夫人生高城公主，见《文选》陆机《吊魏武文》李善注引《魏略》。</span>
秦夫人生济阳怀王玹、陈留恭王峻，尹夫人生范阳闵王矩，
<span class="c1">尹夫人，即何进子妇，为何晏之母，见《曹爽传》。《魏末传》以何晏母为沛王太妃，裴注已驳之。</span>
王昭仪生赵王幹，孙姬生临邑殇公子上、楚王彪、刚殇公子勤，李姬生谷城殇公子乘、郿戴公子整、灵殇公子京，周姬生樊安公均，
<span class="c1">◎《张绣传》：太祖为子均取绣女。◎又按：《绣传》“太祖纳张济妻”，史失其姓，俟考。</span>
刘姬生广宗殇公子棘，宋姬生东平灵王徽，赵姬生乐陵王茂。
<span class="c1">◎《武纪》“建安十八年，天子娉公三女为贵人，少者待年于国。二十年，立公中女为皇后”，《荀彧传》“太祖以女妻彧长子恽，后称安阳公主”，《司马芝传》有临汾公主，《桓階传》“階子嘉尚升迁亭公主”，均不知何人所生。◎又按：夏侯渊妻为太祖内妹，任峻妻为太祖从妹，附注于此。</span>

## 丰愍王昂

1. <span id="卷二十·魏书二十·武文世王公传第二十-丰愍王昂-1"></span>
丰愍王昂，字子修。弱冠举孝廉。随太祖南征，为张绣所害。
<span class="c1">详见《武纪》建安二年及《张绣传》。</span>
无子。黄初二年，追封谥曰丰悼公。三年，以樊安公均子琬奉昂后，
<span class="c1">操纳张济妻，济从子绣降而复反，昂为绣所害。操为子均取绣女，又以均子后昂，颠倒错乱，匪夷所思。</span>
封中都公。其年徙封长子公。五年，追加昂号曰丰悼王。太和三年改昂谥曰愍王。嘉平六年，以琬袭昂爵为丰王。正元、景元中，累增邑，并前二千七百户。琬薨，谥曰恭王。子廉嗣。
<span class="c1">◎《郡国志》：并州太原郡中都。◎《一统志》：中都故城，今山西汾州府平遥县西北。◎丰，见《明纪》景初二年。上党郡治长子，见《武纪》建安九年。</span>

## 相殇王铄

1. <span id="卷二十·魏书二十·武文世王公传第二十-相殇王铄-1"></span>
相殇王铄，早薨，太和三年追封谥。青龙元年，子愍王潜嗣，其年薨。二年，子怀王偃嗣，邑二千五百户，四年薨。无子，国除。正元二年，以乐陵王茂子阳都乡公竦继铄后。
<span class="c1">相，见《明纪》景初二年。</span>

## 邓哀王冲

1. <span id="卷二十·魏书二十·武文世王公传第二十-邓哀王冲-1"></span>
邓哀王冲，字仓舒。
<span class="c1">◎赵一清曰：子修、子桓、子建，皆曹氏之所以字其“子”故。邓哀王冲以年少先卒，未有字。仓舒，其小字也，独与诸王异。今此诸王之举其字者，不必皆小弱也。古者男子二十而冠，始有字，岂有未锡名而先命字之理？名者，子生而父即名之，若非史佚诸王公之名，则曹氏之制殆不可训。
<span class="c2">◎余案：赵氏以仓舒为小字，稍嫌武断。下文有曹宇字彭祖，曹彪字朱虎，亦非字子某。又魏文有子喈，襁褓即夭，已字仲雍。可知曹家之制，实与后异。又仓舒之称，本自唐虞时高阳氏八元之名，盖魏武以其子聪颖，堪比古贤，故不从“子”字之例，特为冲字。彭祖、朱虎亦唐虞时人，则魏武以古人之名为爱子之字，似为常例。</span>
</span>
少聪察岐嶷，
<span class="c1">◎《异苑》曰：山鸡爱其毛，映水则舞。魏武时南方献之。帝欲其鸣舞而无由。公子仓舒命作大镜其前，鸡鉴形而舞不止，遂乏死。</span>
生五六岁，智意所及，
<span class="c1">◎官本《考证》曰：意，元本作“慧”。</span>
有若成人之智。时孙权曾致巨象，太祖欲知其斤重，访之群下，咸莫能出其理。冲曰：“置象大船之上，而刻其水痕所至，称物以载之，则校可知矣。”
<span class="c1">◎“则”字下应从吴曾《漫录》增“不”字。◎何焯曰：孙策以建安五年死，时孙权初统事。至建安十五年，权遣步骘为交州刺史，士燮率兄弟奉承节度，此后或能致巨象，而仓舒已于建安十三年前死矣，知此事之妄饰也。置船刻水，疑算术中本有此法。◎邵晋涵曰：《能改斋漫录》引《符子》所载燕昭王大豕命水官浮舟而量之事，已在其前。</span>
太祖大悦，即施行焉。时军国多事，用刑严重。太祖马鞍在库，而为鼠所齧，库吏惧必死，议欲面缚首罪，犹惧不免。冲谓曰：“待三日中，然后自归。”冲于是以刀穿单衣，如鼠齧者，谬为失意，貌有愁色。太祖问之，冲对曰：“世俗以为鼠齧衣者，其主不吉。今单衣见齧，是以忧戚。”太祖曰：“此妄言耳，无所苦也。”俄而库吏以齧鞍闻，太祖笑曰：“儿衣在侧，尚齧，况鞍县柱乎？”一无所问。冲仁爱识达，皆此类也。凡应罪戮，而为冲微所辨理，赖以济宥者，前后数十。
<span class="c1">◎《魏书》曰：冲每见当刑者，辄探睹其冤枉之情而微理之。及勤劳之吏，以过误触罪，常为太祖陈说，宜宽宥之。辨察仁爱，与性俱生，容貌姿美，有殊于众，故特见宠异。◎臣松之以“容貌姿美”一类之言，而分以为三，亦叙属之一病也。</span>
太祖数对群臣称述，有欲传后意。年十三，建安十三年疾病，太祖亲为请命。及亡，哀甚。
<span class="c1">◎《零陵先贤传》：周不疑，零陵人，幼有异才，太祖欲以女妻之。太祖爱子苍舒夙有才智，谓可与不疑为俦。及仓舒卒，太祖心忌不疑，乃遣刺客杀之。◎见本志《刘表传》注。◎魏文帝《苍舒诔》曰：惟建安十有五年〖《类聚》“五”作“二”，误。〗五月甲戊，童子曹苍舒卒，呜呼哀哉！乃作诔曰：於惟淑弟，懿矣纯良。诞丰令质，荷天之光。既哲且仁，爰柔克刚，彼德之容，兹义肇行。猗欤■■，终然允藏。宜逢介祉，以永无疆。如何昊天，雕斯俊英？呜呼哀哉！惟人之生，忽若朝露。促促百年，亹亹行暮。矧尔既夭，十三而卒。何辜于天，景命不遂？兼悲增伤，侘傺失气。永思长怀，哀尔罔极。贻尔良妃，襚尔嘉服。越以乙酉，宅彼城隅。增丘峨峨，寝庙渠渠。姻媾云会，充路盈衢。悠悠群司，岌岌其车。倾都荡邑，爰迄尔居。魂而有灵，庶可以娱。呜呼哀哉！◎见《艺文类聚·四十五》及《古文苑》。张溥本《子建集》有《仓舒诔》，乃误收。文帝年长，故以童子呼仓舒。若子建则仅长仓舒四龄耳。宋本《子建集》不载此诔。◎丁晏曰：此文与丕他作相类，不似陈思之朴茂，且诔内有“宜逢介祉，以永无疆”之句，亦非陈思所宜出。张本因《艺文》所引与陈思《任城王诔》相连而误采也。</span>
文帝宽喻太祖，太祖曰：“此我之不幸，而汝曹之幸也。”
<span class="c1">◎何焯曰：仓舒之死，正在军败赤壁之年，故尤愤不择言。</span>
<span class="c1">◎孙盛曰：春秋之义，立嫡以长不以贤。冲虽存也，犹不宜立，况其既没，而发斯言乎？《诗》云：“无易由言。”魏武其易之也。</span>
言则流涕，
<span class="c1">◎《华佗传》：爱子仓舒病困，太祖叹曰：“吾悔杀华佗，令此儿强死也！”</span>
为聘甄氏亡女与合葬，
<span class="c1">◎《邴原传》：原女早亡，时太祖爱子仓舒亦没，太祖欲求合葬，原辞，太祖乃止。</span>
赠骑都尉印绶，命宛侯据子琮奉冲后。二十二年，封琮为邓侯。
<span class="c1">◎《郡国志》：荆州南阳郡邓。◎《一统志》：邓县故城，今湖北襄阳府襄阳县东北。</span>
黄初二年，追赠谥冲曰邓哀侯，又追加号为公。
<span class="c1">◎《魏书》载策曰：“惟黄初二年八月丙午，皇帝曰：咨尔邓哀侯冲，昔皇天钟美于尔躬，俾聪哲之才，成于弱年。当永享显祚，克成厥终。如何不禄，早世夭昏！朕承天序，享有四海，并建亲亲，以藩王室，惟尔不逮斯荣，且葬礼未备。追悼之怀，怆然攸伤。今迁葬于高陵，
<span class="c2">◎钱大昭曰：此高陵非冯翊属县也。《魏志》诸侯王墓亦称 “陵”，曹子建诗“逝慙陵墓”，及此称“高陵”是也。◎弼按：高陵，魏武之陵也，以仓舒为魏武爱子，故迁葬高陵。钱说误。</span>
使使持节兼谒者仆射郎中陈承，追赐号曰邓公，祠以太牢。魂而有灵，休兹宠荣。呜呼哀哉！”◎《魏略》曰：文帝常言：“家兄孝廉，自其分也。若使仓舒在，我亦无天下。”</span>
三年，进琮爵，徙封冠军公。四年，徙封己氏公。
<span class="c1">◎《郡国志》：南阳郡冠军。兖州济阴郡己氏。◎《一统志》：冠军故城，今河南南阳府邓州西北四十里。己氏故城，今山东曹州府曹县东南。</span>
太和五年，加冲号曰邓哀王。景初元年，琮坐于中尚方作禁物，
<span class="c1">◎《通典》云：汉末分尚方为中、左、右三尚方。◎沈钦韩曰：○《续汉志》：尚方令，掌上手工作御刀剑诸好器物。</span>
削户三百，贬爵为都乡侯。三年，复为己氏公。正始七年，转封平阳公。
<span class="c1">平阳，见《武纪》卷首。</span>
景初、正元、景元中，累增邑，并前千九百户。

## 彭城王据

1. <span id="卷二十·魏书二十·武文世王公传第二十-彭城王据-1"></span>
彭城王据，建安十六年封范阳侯。
<span class="c1">范阳，见《武纪》建安十六年。范阳侯食邑五千户，见《武纪》注引《魏书》。</span>
二十二年，徙封宛侯。黄初二年，进爵为公。三年，为章陵王，其年徙封义阳。文帝以南方下湿，又以环太妃彭城人，徙封彭城。又徙封济阴。五年，诏曰： “先王建国，随时而制。汉祖增秦所置郡，至光武以天下损耗，并省郡县。以今比之，益不及焉。其改封诸王，皆为县王。”据改封定陶县。太和六年，改封诸王，皆以郡为国，
<span class="c1">此为曹魏郡国沿革一大变迁，互见《明纪》太和六年，然《文纪》黄初五年何以不书？</span>
据复封彭城。
<span class="c1">◎南阳郡治宛，见《武纪》卷首。章陵，见《武纪》建安二年。彭城，见《武纪》建安三年。济阴郡治定陶，见《武纪》初平四年。◎《郡国志》：荆州南阳郡平氏。◎文帝黄初中分平氏县立义阳县。◎《一统志》：义阳故城，今南阳府桐柏县东。平氏故城，今桐柏县西。</span>
景初元年，据坐私遣人诣中尚方作禁物，削县二千户。
<span class="c1">◎《列书》载玺书曰：
<span class="c2">◎宋本“列”作“魏”。◎官本《考证》曰：列书，疑作“魏书”。</span>
“制诏彭城王：有司奏，王遣司马董和，赍珠玉来到京师中尚方，多作禁物，交通工官，出入近署，踰侈非度，慢令违制，绳王以法。朕用怃然，不宁于心。王以懿亲之重，处藩辅之位，典籍日陈于前，勤诵不辍于侧。加雅素奉修，恭肃敬慎，务在蹈道，孜孜不衰，岂忘率意正身，考终厥行哉？若然小疵，或谬于细人，忽不觉悟，以斯为失耳。《书》曰：‘惟圣罔念作狂，惟狂克念作圣。’
<span class="c2">◎《尚书·多方篇》之词。◎《孔传》曰：惟圣人无念于善，则为狂人。惟狂人能念于善，则为圣人。</span>
古人垂诰，乃至于此，故君子思心无斯须远道焉。常虑所以累德者而去之，则德明矣；开心所以为塞者而通之，则心夷矣；慎行所以为尤者而修之，则行全矣：三者，王之所能备也。今诏有司宥王，削县二千户，以彰八柄与夺之法。
<span class="c2">◎《周礼·天官》：以八柄诏王驭群臣。</span>
昔羲、文作《易》，著休复之诰，
<span class="c2">冯本“诰”作“语”。</span>
仲尼论行，既过能改。王其改行，茂昭斯义，率意无怠。</span>
三年，复所削户邑。
<span class="c1">◎钱大昭曰：据子琮为冲后，范为整后，〖◎弼按：应作“子整”。〗非必无子者也。本传不言薨于何时，子某嗣，恐有脱文。◎沈家本曰：此传诸王薨于魏世者皆书谥，其不书谥者，据及燕王宇、赵王幹、楚王彪、乐陵王茂也。楚王彪以罪自杀，故无谥，其余不书谥者，皆逮及晋世，故本传无薨年及“子某嗣”之文，非有夺也。惟赵王幹薨于景元二年，见《三少帝纪》，而传不书薨年、子嗣，则真缺文也。◎弼按：范（第）〈弟〉阐，见《郿戴公子整传》。◎又按：司马师废齐王芳，欲立彭城王据，见《齐王纪》嘉平六年注引《魏略》。</span>
正元、景元中累增邑，并前四千六百户。

## 燕王宇

1. <span id="卷二十·魏书二十·武文世王公传第二十-燕王宇-1"></span>
燕王宇，字彭祖。建安十六年，封都乡侯。二十二年，改封鲁阳侯。黄初二年，进爵为公。三年，为下邳王。五年，改封单父县。太和六年，改封燕王。
<span class="c1">◎鲁阳，见《刘表传》。下邳，见《武纪》初平四年。广阳郡治蓟，见《曹仁传》。广阳本燕国，后国除作郡，三国魏复为燕国。◎《郡国志》：兖州济阴郡单父。◎《一统志》：单父故城，今山东曹州府单县南一里。◎赵一清曰：○《寰宇记》：鄢陵县魏燕王台，魏文帝封弟燕王宇于鄢陵，居此城，筑台于城中，今呼为燕王台。○一清按：任城王封鄢陵侯，燕王宇未尝封鄢陵侯，盖记者之误也。</span>
明帝少与宇同止，常爱异之。及即位，宠赐与诸王殊。青龙三年，征入朝。景初元年，还邺。二年夏，复征诣京都。冬十二月，明帝疾笃，拜宇为大将军，属以后事。受署四日，
<span class="c1">明帝景初二年十二月辛巳，以燕王宇为大将军，甲申免，凡四日。</span>
宇深固让；帝意亦变，遂免宇官。
<span class="c1">详见《明纪》注引《汉晋春秋》及《刘放传》。燕王之退，曹爽、司马懿之进，关系魏之存亡，裴松之已论之矣。</span>
三年夏，还邺。景初、正元、景元中，累增邑，并前五千五百户。常道乡公奂，宇之子，入继大宗。
<span class="c1">◎毛本“大”误作“太”。◎梁章钜曰：奂既入继大宗，本传不言薨于何时、子某嗣，此与《彭城王传》同一疏脱也。◎沈家本曰：说已见前。且宇为常道乡公之父，故《三少帝纪》于燕王表贺称臣详载有司平议。苟薨于魏世，不应不书也。梁氏于《赵王传》之疏漏未曾纠及，而此传及《彭城王传》反议之，何也？◎李慈铭曰：○《通典》卷九十三：晋武帝咸宁四年，陈留国上，燕公是王之父，王出奉命于帝祖，今于王为从祖父。有司奏：“应服周，不以亲属尊卑为降。”诏曰：“王奉魏氏，所承者重，不得服其私亲。”○是宇入晋降封燕公，至晋咸宁始薨也。◎弼按：○《晋书·武帝纪》：泰始元年，封魏帝为陈留王，魏氏诸王皆降为县侯。○梁氏论陈《志》不书薨于何时、子某嗣，殆未详考耳。</span>

## 沛穆王林

1. <span id="卷二十·魏书二十·武文世王公传第二十-沛穆王林-1"></span>
沛穆王林，建安十六年封饶阳侯。
<span class="c1">◎饶阳，见《武纪》建安十六年。饶阳侯食邑五千户，见《武纪》注引《魏书》。◎钱大昕曰：○《武帝纪》注引《魏书》：封子豹为饶阳侯。○又《魏略》云：杜夫人生沛王豹。〖见《文选》注。〗○而此传亦称林为杜夫人生，是林一名豹，犹越王幹一名良也。◎弼按：○陆机《吊魏武帝文云》：持姬女而指季豹以示四子曰： “以累汝！”因泣下。○注引《魏略》云：太祖杜夫人生沛王豹及高城公主。</span>
二十二年，徙封谯。黄初二年，进爵为公。三年，为谯王。五年，改封谯县。七年，徙封鄄城。太和六年，改封沛。景初、正元、景元中，累增邑，并前四千七百户。林薨，子纬嗣。
<span class="c1">◎林薨于甘露元年正月乙巳，见《高贵乡公纪》。林尚有子赞、壹，见《济阳怀王玹传》。◎沈家本曰：书林薨而不言何年，缺文也。林于甘露元年薨，则不得云“景元中增邑”，疑传文有舛误，以《陈留恭王峻传》例之，当云“甘露元年薨，子纬嗣。景初、正元、景元中，累增邑，并前四千七百户”。</span>
<span class="c1">◎案：○《嵇氏谱》：嵇康妻，林子之女也。
<span class="c2">《嵇氏谱》，隋、唐志不著录。康，事见《王粲传》及注。</span>
</span>

## 中山恭王衮

1. <span id="卷二十·魏书二十·武文世王公传第二十-中山恭王衮-1"></span>
中山恭王衮，建安二十一年封平乡侯。
<span class="c1">◎《郡国志》：冀州钜鹿郡平乡。◎《一统志》：平乡故城，今直隶顺德府平乡县西。</span>
少好学，年十余岁，
<span class="c1">《艺文》“年”作“生”。</span>
能属文。每读书，文学左右
<span class="c1">王国之文学也。</span>
常恐以精力为病，数谏止之，然性所乐，不能废也。二十二年，徙封东乡侯，
<span class="c1">东乡，见《曹真传》。</span>
其年又改封赞侯。
<span class="c1">◎《郡国志》有两酂，一为豫州沛国酂，一为荆州南阳郡酂。魏国既建，分沛国为谯郡，比丰、沛故，选用王观、陈群、刘放为酂令，则曹衮所封者当为南阳郡之酂。◎《一统志》：故城，今湖北襄阳府光化县北。◎互见《酂哀王协传》。</span>
黄初二年，进爵为公，官属皆贺，衮曰：“夫生深宫之中，不知稼穑之艰难，多骄逸之失。诸贤既庆其休，宜辅其阙。”每兄弟游娱，衮独覃思经典。
<span class="c1">◎宋本“覃”作“谭”。◎官本《考证》曰：谭，疑当作“覃”。</span>
文学防辅相与言曰：
<span class="c1">◎胡三省曰：○防辅者，言防其为非而辅之以正也。○《晋百官志》：王国置师友、文学各一人。○防辅不书者，魏氏防制藩国过差，晋武帝惩其失而不置也。◎潘眉曰：魏制，诸王在国禁防严密，朝廷特设防辅监国之官以伺查之。此“文学防辅”是也。</span>
“受诏察公举错，有过当奏，及有善，亦宜以闻，
<span class="c1">毛本“及”误作“反”。</span>
不可匿其美也。”遂共表称陈衮美。衮闻之，大惊惧，责让文学曰：“修身自守，常人之行耳，而诸君乃以上闻，是適所以增其负累也。且如有善，何患不闻，而遽共如是，是非益我者。”
<span class="c1">◎胡三省曰：衮之言，汉北海王睦之故智也。</span>
其诫慎如此。
<span class="c1">冯本“诫”作“戒”。</span>
三年，为北海王。
<span class="c1">◎《郡国志》：青州北海国。</span>
其年，黄龙见邺西漳水，衮上书赞颂。诏赐黄金十斤，诏曰：“昔唐叔归禾，
<span class="c1">◎《御览·八百三十九》：○《尚书·微子之命》曰：唐叔得禾，异亩同颖，献诸天子。王命唐叔归周公于东，作《归禾》。◎《艺文类聚·八十五》同，无“微子之命”四字。</span>
东平献颂，
<span class="c1">◎范《书·东平王苍传》云：帝以所作《光武本纪》示苍，苍因上《光武受命中兴颂》。帝甚善之，以其文典雅，特令校书郎贾逵为之训诂。</span>
斯皆骨肉赞美，以彰懿亲。王研精坟典，耽味道真，文雅焕炳，朕甚嘉之。王其克慎明德，以终令问。”
<span class="c1">官本“问”作“闻”。</span>
四年，改封赞王。七年，徙封濮阳。
<span class="c1">东郡治濮阳，见《武纪》卷首。</span>
太和二年就国，尚约俭，教敕妃妾纺绩织纴，习为家人之事。
<span class="c1">◎何焯曰：衮保身之符，胜于陈思也。</span>
五年冬，入朝。六年，改封中山。
<span class="c1">◎《郡国志》：冀州中山国。</span>

2. <span id="卷二十·魏书二十·武文世王公传第二十-中山恭王衮-2"></span>
初，衮来朝，犯京都禁。青龙元年，有司奏衮。诏曰：“王素敬慎，邂逅至此，其以议亲之典议之。”有司固执。诏削县二，户七百五十。
<span class="c1">◎《魏书》载玺书曰：“制诏中山王：有司奏，王乃者来朝，犯交通京师之禁。朕惟亲亲之恩，用寝吏议。然法者，所与天下共也，不可得废。今削王县二，户七百五十。夫克己复礼，圣人称仁，朝过夕改，君子与之。王其戒诸，无贰咎悔也。”
<span class="c2">青龙二年，赐赵王幹玺书云“楚、中山并犯交通之禁”，见后。</span>
</span>
衮忧惧，戒敕官属愈谨。帝嘉其意，二年，复所削县。三年秋，衮得疾病，诏遣太医视疾，殿中、虎贲赍手诏、赐珍膳相属，又遣太妃、沛王林并就省疾。
<span class="c1">太妃，杜夫人也。林与衮同母。</span>
衮疾困，敕令官属曰：“吾寡德忝宠，大命将尽。吾既好俭，而圣朝著终诰之制，为天下法。吾气绝之日，自殡及葬，务奉诏书。昔卫大夫蘧瑗葬濮阳，吾望其墓，常想其遗风，愿托贤灵以弊发齿，营吾兆域，必往从之。《礼》：男子不卒妇人之手。
<span class="c1">◎《通鉴》“卒”作 “死”。◎胡三省曰：《丧大记》之言。</span>
亟以时成东堂。”堂成，名之曰遂志之堂，舆疾往居之。又令世子曰：“汝幼少，未闻义方，早为人君，但知乐，不知苦；不知苦，必将以骄奢为失也。接大臣，务以礼。虽非大臣，老者犹宜答拜。
<span class="c1">元本无“老”字。</span>
事兄以敬，恤弟以慈；兄弟有不良之行，当造膝谏之。
<span class="c1">◎胡三省曰：造膝，诣膝前也。</span>
谏之不从，流涕喻之；喻之不改，乃白其母。若犹不改，当以奏闻，并辞国土。与其守宠罹祸，不若贫贱全身也。此亦谓大罪恶耳，其微过细故，当掩覆之。嗟尔小子，慎修乃身，奉圣朝以忠贞，事太妃以孝敬。闺闱之内，奉令于太妃；阃阈之外，受教于沛王。无怠乃心，以慰予灵。”其年薨。
<span class="c1">◎《明纪》：青龙三年冬十月己酉薨。</span>
诏沛王林留讫葬，使大鸿胪持节典护丧事，宗正吊祭，赠赗甚厚。凡所著文章二万余言，才不及陈思王而好与之侔。
<span class="c1">◎郝《书》“好”下有“学”字。孟德诸子皆善文章，子建尚有集，衮则所著无传，仅存传中二令，殆亦有幸有不幸邪。惟一则登鱼山而感喟，一则依贤灵为兆域，寄托微尚，亦可嘅也。◎或曰：文若陈思，行若中山，真为魏宗之美。</span>
子孚嗣。景初、正元、景元中，累增邑，并前三千四百户。

## 济阳怀王玹

1. <span id="卷二十·魏书二十·武文世王公传第二十-济阳怀王玹-1"></span>
济阳怀王玹，建安十六年封西乡侯。
<span class="c1">◎班《书·地理志》：涿郡西乡，侯国。◎王先谦曰：○《续志》：后汉省。◎《一统志》：西乡故城，今涿州西北。</span>
早薨，无子。二十年，以沛王林子赞袭玹爵邑，早薨，无子。文帝复以赞弟壹绍玹后。黄初二年，改封济阳侯。
<span class="c1">◎《郡国志》：兖州陈留郡济阳。◎《一统志》：济阳故城，在仪封县北。◎李兆洛曰：在今河南开封府兰仪县北五十里。◎谢鍾英曰：仪封县，今为仪封乡。济阳当在今山东曹州府荷泽县西南九十里，仪封乡之北。</span>
四年，进爵为公。太和四年，追进玹爵，谥曰怀公。六年，又进号曰怀王，追谥赞曰西乡哀侯。壹薨，谥曰悼公。子恒嗣。景初、正元、景元中，累增邑，并前千九百户。

## 陈留恭王峻

1. <span id="卷二十·魏书二十·武文世王公传第二十-陈留恭王峻-1"></span>
陈留恭王峻，字子安，建安二十一年封郿侯。二十二年，徙封襄邑。黄初二年，进爵为公。三年，为陈留王。
<span class="c1">郿，见《董卓传》。襄邑，见《武纪》初平四年。</span>
五年，改封襄邑县。太和六年，又封陈留。甘露四年薨。子澳嗣。景初、正元、景元中，累增邑，并前四千七百户。

## 范阳闵王矩

1. <span id="卷二十·魏书二十·武文世王公传第二十-范阳闵王矩-1"></span>
范阳闵王矩，早薨，无子。建安二十二年，以樊安公均子敏奉矩后，
<span class="c1">建安二十二年，均尚未死，不应称“樊安公均”，如《济阳怀王弦传》称“沛王林”，不称“沛穆王林”，其例也。</span>
封临晋侯。
<span class="c1">◎《郡国志》：司隶左冯翊临晋。◎王先谦曰：三国魏冯翊郡自建安初移治临晋。◎《一统志》：临晋故城，今陕西同州府治。</span>
黄初三年追封谥矩为范阳闵公。
<span class="c1">范阳，见《彭城王据传》。</span>
五年，改封敏范阳王。七年，徙封句阳，
<span class="c1">◎《郡国志》：兖州济阴郡句阳。◎《一统志》：句阳故城，今山东曹州府荷泽县北句阳店。</span>
太和六年，追进矩号曰范阳闵王，改封敏琅邪王。
<span class="c1">◎《郡国志》：徐州琅邪国。</span>
景初、正元、景元中，累增邑，并前三千四百户。敏薨，谥曰原王。
<span class="c1">原，或校改作“元”。</span>
子焜嗣。

## 赵王幹

1. <span id="卷二十·魏书二十·武文世王公传第二十-赵王幹-1"></span>
赵王幹，建安二十年封高平亭侯。二十二年，徙封赖亭侯。
<span class="c1">◎《方舆纪要》卷五十：赖亭，在河南光州商城县南，春秋时赖国。</span>
其年改封弘农侯。
<span class="c1">弘农郡治弘农，见《武纪》卷首。</span>
黄初二年，进爵，徙封燕公。
<span class="c1">◎《魏略》曰：幹一名良。良本陈妾子，良生而陈氏死，太祖令王夫人养之。良年五岁而太祖疾困，遗令语太子曰：“此儿三岁亡母，五岁失父，以累汝也。”
<span class="c2">◎钱大昕曰：鱼豢书称良五岁失父，当生于建安二十一年丙申矣，然二十年已封亭侯，则五岁之说未得其实。裴松之言楚王彪大幹二十岁，据彪以嘉平三年赐死、年五十七推，其生年当在兴平二年乙亥。幹少于彪二十岁，当以建安二十年乙未生也。◎侯康曰：陆士衡《吊魏武帝文》云“持姬女而指季豹以示四子曰：‘以累汝！’因泣下”，与此文合，则季豹疑即幹之小名也。而李善注引《魏略》云“太祖杜夫人生沛王豹”，考《魏志》，沛穆王林建安十六年封饶阳侯，本不名豹，且建安十六年已受封，则曹公薨时年未甚幼，“累汝”之言似亦未合，《魏略》误也。《武纪》注引《魏书》“封豹为饶阳侯”，误与《魏略》同，当以陆士衡之文正之。《后汉书考异》疑林一名豹，恐非。</span>
太子由是亲待，隆于诸弟。良年小，常呼文帝为阿翁，帝谓良曰：“我，汝兄耳。”文帝又愍其如是，每为流涕。◎臣松之案：如传以母贵贱为次，不计兄弟之年，故楚王彪年虽大，传在幹后。寻《朱建平传》，知彪大幹二十岁。</span>
三年，为河间王。五年，改封乐城县。七年，徙封钜鹿。
<span class="c1">◎河间国治乐成，见《武纪》建安九年。◎《郡国志》：冀州钜鹿郡钜鹿。◎《一统志》：钜鹿故城，今直隶顺德府平乡县治。</span>
太和六年，改封赵王。
<span class="c1">◎《郡国志》：冀州赵国。</span>
幹母有宠于太祖。及文帝为嗣，幹母有力。文帝临崩，有遗诏，是以明帝常加恩意。青龙二年，私通宾客，为有司所奏，赐幹玺书诫诲之，曰：“《易》称‘开国承家，小人勿用’，
<span class="c1">《易·师卦》之词。</span>
《诗》著‘大车惟尘’之诫。
<span class="c1">◎《诗·小雅》：无将大军，维尘冥冥。◎郑《笺》云：冥冥者，蔽人目明，令无所见也。犹进举小人，蔽伤己之功德也。</span>
自太祖受命创业，深睹治乱之源，鉴存亡之机，初封诸侯，
<span class="c1">冯本“侯”误作“候”。</span>
训以恭慎之至言，辅以天下之端士，常称马援之遗诫，重诸侯宾客交通之禁，乃使与犯妖恶同。夫岂以此薄骨肉哉？徒欲使子弟无过失之愆，士民无伤害之悔耳。高祖践阼，
<span class="c1">高祖，谓文帝也，见《明纪》景初元年。</span>
祗慎万机，申著诸侯不朝之令。朕感诗人《常棣》之作，嘉《采菽》之义，
<span class="c1">◎《毛诗·小雅·序》曰：《常棣》，宴兄弟也。闵管、蔡之失道，故作《常棣》也。《采菽》，刺幽王也。侮慢诸侯。诸侯来朝，不能锡命以礼数征会之，而无信义。君子见微而思古焉。</span>
亦缘诏文曰‘若有诏得诣京都’，故命诸王以朝聘之礼。而楚、中山并犯交通之禁，赵宗、戴捷咸伏其辜。近东平王复使属官殴寿张吏，
<span class="c1">◎《说文》：殴，捶击物也。◎《东平灵王传》作“挝”。</span>
有司举奏，朕裁削县。令有司以曹纂、王乔等
<span class="c1">何焯校改“令”作“今”。曹纂，见《曹休传》。</span>
因九族时节，集会王家，或非其时，皆违禁防。朕惟王幼少有恭顺之素，加受先帝顾命，欲崇恩礼，延乎后嗣，况近在王之身乎？且自非圣人，孰能无过？已诏有司宥王之失。古人有言： ‘戒慎乎其所不睹，恐惧乎其所弗闻，莫见乎隐，莫显乎微，故君子慎其独焉。’
<span class="c1">《中庸》之词。</span>
叔父兹率先圣之典，以纂乃先帝之遗命，战战兢兢，靖恭厥位，称朕意焉。”景初、正元、景元中，累增邑，并前五千户。
<span class="c1">◎李慈铭曰：按《帝纪》“景元二年八月戊寅，赵王幹薨”，此失载，且幹应有谥及嗣子，皆传写所脱。◎沈家本说同。</span>

## 临邑殇公子上

1. <span id="卷二十·魏书二十·武文世王公传第二十-临邑殇公子上-1"></span>
临邑殇公子上，早薨。太和五年，追封谥。无后。
<span class="c1">◎《郡国志》：兖州东郡临邑。◎《一统志》：临邑故城，今山东泰安府东阿县北。</span>

## 楚王彪

1. <span id="卷二十·魏书二十·武文世王公传第二十-楚王彪-1"></span>
楚王彪，字朱虎。建安二十一年，封寿春侯。
<span class="c1">九江郡治寿春，见《武纪》初平四年。</span>
黄初二年，进爵，徙封汝阳公。
<span class="c1">汝阳，见《袁绍传》。</span>
三年，封弋阳王。
<span class="c1">◎《郡国志》：豫州汝南郡弋阳。◎魏改属弋阳郡。◎《一统志》：弋阳故城，今河南光州西。</span>
其年徙封吴王。
<span class="c1">◎吴郡治吴，见《曹休传》。◎按：其地属吴，当为侨置。◎又按：《陈思王传》注引《魏氏春秋》黄初四年同朝京师，史未书。</span>
五年，改封寿春县。七年，徙封白马。
<span class="c1">◎白马，见《武纪》建安五年，又见《袁绍传》。◎《寰宇记》：魏黄初七年，封寿春王彪为白马王，移于韦城北五里。韦城在白马东南六十里。◎赵一清曰：○《寰宇记》卷六十三“深州饶阳县”：枯白马渠在县南，一名黄河，今名白马沟，上承滹沱河，东流入下博界故渎。李公绪《赵记》云此白马渠魏白马王彪所凿。◎弼按：深州饶阳，后汉属冀州安平国，桓帝以后为博陵郡，与兖州东郡之白马县相距极远，渺不相涉，殆因“白马”二字而误耳。且曹魏限制藩王极严，观子建《赠白马王诗》可见，岂能越境而治饶阳之河渠乎？可决知其误也。赵一清、洪亮吉、谢鍾英均采其说，讹误相沿，特为辨正之。
<span class="c2">◎余案：彪为白马王时事，互参本志《王肃传》注引《魏略·儒宗·贾洪传》。</span>
</span>
太和五年冬，朝京都。六年，改封楚。
<span class="c1">◎楚国，详见《蒋济传》。◎钱大昕曰：汉之楚国治彭城，魏之楚国盖治寿春，即汉九江郡也。黄初二年封子邕为淮南公，以九江郡为国。三年，进爵为王。明年，邕徙封陈，当即为淮南郡矣。太和六年，彪封楚王，又改郡为楚国。彪王二十年以罪废，复为郡也。◎谢鍾英曰：魏以汉扬州九江郡为淮南国，后改楚国，又为淮南郡。《国志》所书九江、楚国、淮南，皆据当时之名也。</span>
初，彪来朝，犯禁。元年，
<span class="c1">◎钱大昕曰：当是青龙元年，史脱“青龙”二字。◎钱大昭曰：《赵王幹传》云“楚、中山并犯交通之禁”，中山获咎在青龙元年，此“元年”上疑脱“青龙”二字。</span>
为有司所奏，诏削县三，户千五百。二年，大赦，复所削县。景初三年，增户五百，并前三千户。嘉平元年，
<span class="c1">◎钱大昭曰：彪有罪赐死，《本纪》在嘉平三年，此作“元年”，误。◎弼按：彪自杀虽在三年，然据《王淩传》，发谋实在元年，《晋书·宣纪》亦云“二年，谋立楚王”，是传文不误。惟下文“就国案验”，应书“三年”也。</span>
兖州刺史令狐愚与太尉王淩谋迎彪都许昌。语在《淩传》。乃遣傅及侍御史就国案验，收治诸相连及者。廷尉请征彪治罪。於是依汉燕王旦故事，使兼廷尉大鸿胪持节赐彪玺书切责之，使自图焉。
<span class="c1">◎孔衍《汉魏春秋》载玺书曰：“夫先王行赏不遗仇雠，用戮不违亲戚，至公之义也。故周公流涕而决二叔之罪，
<span class="c2">管叔、蔡叔也。</span>
孝武伤怀而断昭平之狱，
<span class="c2">◎《汉书·东方朔传》：隆虑公主子昭平君尚帝女夷安公主。昭平君日骄，醉杀主傅，狱系内官。以公主子，廷尉上请请论。上垂涕叹息良久，曰：“法令者，先帝所造也，用弟故而诬先帝之法，吾何面目入高庙乎！又下负万民。”乃可其奏，哀不能自止，左右尽悲。</span>
古今常典也。惟王，国之至亲，作藩于外，不能祗奉王度，表率宗室，而谋于奸邪，乃与太尉王淩、兖州刺史令狐愚搆通邪谋，
<span class="c2">宋本“搆”作“构”，“邪”作“逆”。</span>
图危社稷，有悖忒之心，无忠孝之意。宗庙有灵，王其何面目以见先帝？朕深痛王自陷罪辜，既得王情，深用怃然。
<span class="c2">冯本“怃”作“抚”，误。</span>
有司奏王当就大理，朕惟公族甸师之义，
<span class="c2">◎《周礼·天官·甸师》：王之同姓有辠，则死刑焉。◎郑司农曰：○王同姓有罪当刑者，断其狱于甸师之官也。○《文王世子》曰：公族有死罪，则罄于甸人。</span>
不忍肆王市朝，故遣使者赐书。王自作孽，匪由于他，燕剌之事，
<span class="c2">汉燕刺王旦谋反，赐死。</span>
宜足以观。王其自图之！”</span>
彪乃自杀。
<span class="c1">◎彪死年五十七，见《朱建平传》。◎《晋书·宣帝纪》：收王淩余党，皆夷三族，并杀彪。悉录魏诸王公置于邺，命有司监察，不得交关。</span>
妃及诸子皆免为庶人，徙平原。彪之官属以下及监国谒者，坐知情无辅导之义，皆伏诛。国除为淮南郡。诏曰：
<span class="c1">宋本“诏曰”上有“正元元年”四字，吴本、毛本失之。</span>
“故楚王彪，背国附奸，身死嗣替，虽自取之，犹哀矜焉。夫含垢藏疾，亲亲之道也，其封彪世子嘉为常山真定王。”
<span class="c1">◎真定，见《张燕传》。◎钱大昭曰：嘉以罪人之子绍封，不应独得二大郡，疑有衍文。◎弼按：汉、魏时真定为常山国之一县，非郡也。钱说误。</span>
景元元年，增邑，并前二千五百户。
<span class="c1">◎臣松之案：嘉入晋，封高邑公。
<span class="c2">嘉，事见《晋书·曹志传》。本志《陈思王传》注《曹志别传》引之。</span>
元康中，与石崇俱为国子博士。嘉后为东莞太守，
<span class="c2">东莞，见《夏侯玄传》。冯本“莞”作“筦”，误。</span>
崇为征虏将军，监青、徐军事，屯于下邳，嘉以诗遗崇曰：“文武应时用，兼才在明哲。嗟嗟我石生，为国之俊杰。入侍于皇闼，出则登九列。威检肃青、徐，风发宜吴裔。畴昔谬同位，情至过鲁、卫。分离踰十载，思远心增结。愿子鉴斯诚，寒暑不踰契。”崇答曰：“昔常接羽仪，俱游青云中，敦道训胄子，儒化涣以融，同声无异响，
<span class="c2">冯本“响”作“向”。</span>
故使恩爱隆。岂惟敦初好，款分在令终。孔不陋九夷，老氏適西戎。逍遥沧海隅，可以保王躬。世事非所务，周公不足梦。玄寂令神王，是以守至冲。”◎王隐《晋书》载吏部郎李重启云：“魏氏宗室屈滞，每圣恩所存。东莞太守曹嘉，才幹学义，不及志、翕，
<span class="c2">志，陈思王植子。翕，东平灵王徽子。</span>
而良素修洁，性业踰之；又已历二郡。臣以为优先代之后，可以嘉为员外散骑侍郎。”</span>

## 刚殇公子勤

1. <span id="卷二十·魏书二十·武文世王公传第二十-刚殇公子勤-1"></span>
刚殇公子勤，
<span class="c1">◎《郡国志》：兖州济北国刚。◎《一统志》：刚县故城，今山东兖州府宁阳县东北三十五里。◎谢鍾英曰：洪氏从《晋志》作“刚父”，非。</span>
早薨。太和五年追封谥。无后。

## 谷城殇公子乘

1. <span id="卷二十·魏书二十·武文世王公传第二十-谷城殇公子乘-1"></span>
谷城殇公子乘，
<span class="c1">汉、魏时有两谷城，一为司隶河南尹之谷城，一为兖州东郡之谷城，二者未知孰是。</span>
早薨。太和五年追封谥。无后。

## 郿戴公子整

1. <span id="卷二十·魏书二十·武文世王公传第二十-郿戴公子整-1"></span>
郿戴公子整，
<span class="c1">郿，见《董卓传》。</span>
奉从叔父郎中绍后。
<span class="c1">◎赵一清曰：○《陈思王集·释思赋序》：家弟出养族父郎中伊，余以兄弟之爱，心有恋然，作此赋以赠之。◎弼按：○《武纪》：建安八年，为子整与袁谭结婚。九年，责谭负约，与之绝婚。</span>
建安二十二年，封郿侯。二十三年薨。无子。黄初二年追进爵，谥曰戴公。
<span class="c1">吴本、毛本无“爵”字，误。</span>
以彭城王据子范奉整后。三年，封平氏侯。
<span class="c1">平氏，见前《彭城王据传》。</span>
四年，徙封成武。
<span class="c1">◎《郡国志》：兖州济阴郡成武。◎《一统志》：成武故城，今山东曹州府成武县治。</span>
太和三年，进爵为公。青龙三年薨，谥曰悼公，无后。四年，诏以范弟东安乡公阐为郿公，奉整后。正元、景元中，累增邑，并前千八百户。

## 灵殇公子京

1. <span id="卷二十·魏书二十·武文世王公传第二十-灵殇公子京-1"></span>
灵殇公子京，早薨。太和五年追封谥。无后。
<span class="c1">◎《郡国志》：冀州清河国灵。◎《一统志》：灵县故城，今山东东昌府高唐州西南。</span>

## 樊安公均

1. <span id="卷二十·魏书二十·武文世王公传第二十-樊安公均-1"></span>
樊安公均，奉叔父蓟恭公彬后。
<span class="c1">均取张绣女，见《绣传》。</span>
建安二十二年，封樊侯。二十四年薨。子抗嗣。黄初二年，追进公爵，谥曰樊安公。
<span class="c1">◎赵一清曰：《郡国志》“任城国樊”，则樊是封邑，安其谥也，此“樊”字衍。◎弼按：局本无“樊”字。◎《一统志》：樊县故城，今山东兖州府滋阳县西南。</span>
三年，徙封抗蓟公。
<span class="c1">广阳郡治蓟，见《曹仁传》。 “抗”字未详，疑误。
<span class="c2">◎余案：此意指虽曹抗徙封蓟公，曹均仍称樊公，故特于此加“抗”字以别之，不似西乡侯玹死后随曹壹改邑济阳也。此“抗”字不误。上“谥曰樊安公”，特言“樊”字，其义盖同。</span>
</span>
四年，徙封屯留公。
<span class="c1">◎《郡国志》：并州上党郡屯留。◎《一统志》：屯留故城，今山西潞安府屯留县南十里。</span>
景初元年薨，谥曰定公。子谌嗣。景初、正元、景元中，累增邑，并前千九百户。
<span class="c1">均子琬袭昂爵，为丰王。均子敏为矩后，封范阳王。</span>

## 广宗殇公子棘

1. <span id="卷二十·魏书二十·武文世王公传第二十-广宗殇公子棘-1"></span>
广宗殇公子棘，
<span class="c1">广宗，见《文德郭皇后传》。</span>
早薨。太和五年追封谥。无后。

## 东平灵王徽

1. <span id="卷二十·魏书二十·武文世王公传第二十-东平灵王徽-1"></span>
东平灵王徽，奉叔公朗陵哀侯玉后。
<span class="c1">◎玉，各本皆作“王”。◎官本《考证》云：王，一本作“玉”。◎赵一清曰：“王”字衍。◎孙志祖曰：王，当作“玉”，朗陵哀侯名，传写误耳。</span>
建安二十二年，封历城侯。
<span class="c1">◎高堂隆为历城侯徽文学，徽遭丧不哀，隆以正义谏，见《隆传》。◎《郡国志》：青州济南郡历城。◎《一统志》：历城故城，今山东济南府历城县治西。</span>
黄初二年，进爵为公。三年，为庐江王。
<span class="c1">◎《郡国志》：扬州庐江郡。◎三国魏、吴分据，并置郡。</span>
四年，徙封寿张王。
<span class="c1">寿张，见《武纪》初平三年。</span>
五年，改封寿张县。太和六年，改封东平。青龙二年，徽使官属挝寿张县吏，为有司所奏。诏削县一，户五百。其年复所削县。正始三年薨。子翕嗣。景初、正元、景元中，累增邑，并前三千四百户。
<span class="c1">◎臣松之案：翕入晋，封廪丘公。魏宗室之中，名次鄄城公。至泰始二年，
<span class="c2">至，当作“志”，曹植子志，晋封鄄城公，见前。</span>
翕遣世子琨奉表来朝。诏曰：“翕秉德履道，魏宗之良。今琨远至，其假世子印绶，加骑都尉，赐服二具，
<span class="c2">何焯校改作“赐朝服”。宋本“二”作“一”。</span>
钱十万，随才叙用。”翕撰《解寒食散方》，与皇甫谧所撰并行于世。
<span class="c2">◎梁章钜曰：《隋书·经籍志》“梁有皇甫谧、曹歙《论寒食散方》二卷”，即此，然则“翕”亦作“歙”也。</span>
</span>

## 乐陵王茂

1. <span id="卷二十·魏书二十·武文世王公传第二十-乐陵王茂-1"></span>
乐陵王茂，建安二十二年封万岁亭侯。二十三年，改封平舆侯。黄初三年，进爵，徙封乘氏公。七年，徙封中丘。茂性慠佷，
<span class="c1">毛本“佷”作“很”。</span>
少无宠于太祖。及文帝世，又独不王。太和元年，徙封聊城公，
<span class="c1">◎汝南郡治平舆，见《武纪》卷首。乘氏，见《武纪》中平元年。◎《郡国志》：冀州赵国中丘。兖州东郡聊城。◎《一统志》：中丘故城，今直隶顺德府内丘县西。聊城故城，今山东东昌府聊城县西北十五里。</span>
其年为王。诏曰：“昔象之为虐至甚，而大舜犹侯之有庳。近汉氏淮南、阜陵，皆为乱臣逆子，而犹或及身而复国，或至子而锡土。有虞建之于上古，汉文、明、章行之乎前代，
<span class="c1">◎郝经曰：○《汉书》：淮南厉王长，文帝时谋反，迁于蜀而死。帝怜淮南王，封子四人为列侯。○《后汉书》：楚王英，光武子，明帝时谋反。有司请诛之，帝以亲亲不忍，废英徙丹阳泾县，英自杀。章帝封英子五人皆为列侯。阜陵王延谋反，章帝诏贬爵为阜陵侯，后复为阜陵王。</span>
斯皆敦叙亲亲之厚义也。聊城公茂少不闲礼教，长不务善道。先帝以为古之立诸侯也，皆命贤者，故姬姓有未必侯者，
<span class="c1">◎沈钦韩曰：○《荀子·儒效篇》：周公兼制天下，立七十一国，姬姓独居五十三人。周之子孙苟不狂惑者，莫不为天下显诸侯。○按此，则姬姓固有未封者也。</span>
是以独不王茂。太皇太后数以为言。如闻茂顷来少知悔昔之非，
<span class="c1">◎钱大昭曰：如，疑当作“加”。◎周寿昌曰：如闻，犹恍惚闻之也。此二字唐以后诗文多用之。《五代史》梁末帝赐刘鄩诏“如闻寇敌兵不多”，唐庄宗诏“如闻前例，各有进献”，皆诏中语，疑亦本此。</span>
欲修善将来。君子与其进，不保其往也。合封茂为聊城王，
<span class="c1">宋本“合”作“今”。</span>
以慰太皇太后下流之念。”
<span class="c1">◎封策备极丑语，欲荣反辱，何也？下流，解见《阎温传》。◎周寿昌曰：○下流，或谓是“爰有寒泉，在浚之下”，《诗》语截用之。然亦不能用“下流”两字。○寿昌案：《吴志·孙登传》登弟虑死，登泣谏权，有曰“陛下而以下流之念，减损（大）〈太〉官殽馔，过于礼制”。登临终上疏，有曰“愿陛下弃忘臣身，割下流之恩”。是“下流”训为“子孙”，必魏晋间有此语。乐陵王茂为文帝同产弟，明帝以卞太后言封之，故称“下流之念”也。</span>
六年，改封曲阳王。
<span class="c1">◎《郡国志》：徐州下邳国曲阳。◎《一统志》：曲阳故城，今江苏海州西南。◎赵一清引“常山郡上曲阳”、“钜鹿郡下曲阳”，误。</span>
正始三年，东平灵王薨，茂称嗌痛，不肯发哀，居处出入自若。有司奏除国土，诏削县一，户五百。五年，徙封乐陵，
<span class="c1">◎《郡国志》：青州平原郡乐陵。◎汉末置郡，三国魏因属冀州。◎《一统志》：乐陵故城，今山东武定府乐陵县西南三十里。</span>
诏以茂租奉少，诸子多，复所削户，又增户七百。嘉平、正元、景元中，累增邑，并前五千户。

2. <span id="卷二十·魏书二十·武文世王公传第二十-乐陵王茂-2"></span>
文皇帝九男：甄氏皇后生明帝，
<span class="c1">◎以“卞皇后生文帝”例之，“氏”字疑衍文。甄后又生东乡公主，见《甄后传》。◎蒋超伯曰：《陈思王集》有《仲雍哀词》，云“曹喈字仲雍，魏太子之仲也。三月而生，五月而亡”，《魏志》文帝九男，明帝而下无仲雍，盖襁褓即夭，未就封国，故削去。</span>
李贵人生赞哀王协，
<span class="c1">《郭后传》注引《魏略》“甄后临没，以明帝属李夫人”，未知即李贵人否。又按《甄后传》有郭后、李、阴贵人，此则李贵人生子，郭、阴无出。</span>
潘淑媛生北海悼王蕤，朱淑媛生东武阳怀王鉴，仇昭仪生东海定王霖，徐姬生元城哀王礼，苏姬生邯郸怀王邕，张姬生清河悼王贡，宋姬生广平哀王俨。
<span class="c1">◎文帝尚有柴贵人，见《郭后传》注引《魏略》。◎又按：山阳公二女，传中不载，当为无出。</span>

## 赞哀王协

1. <span id="卷二十·魏书二十·武文世王公传第二十-赞哀王协-1"></span>
赞哀王协，
<span class="c1">赞县，见前《中山恭王衮传》。汉、魏时有两酇县：一读曰“嵯”，即豫州沛国之酇县，魏属谯郡。一读曰“赞”，即荆州南阳郡之酇县，魏属南乡郡，晋属顺阳郡。谢鍾英谓衮、协所封为谯郡之酇，吴增僅谓为南阳郡之酇，然以吴说为是。</span>
早薨。太和五年追封谥曰经殇公。青龙二年，更追改号谥。
<span class="c1">◎吴本“改”作“以”，毛本“改”作“故”，均误。◎钱大昭曰：协之封赞已是追封，不闻改封于经，疑“经”字衍。◎周寿昌曰：○《传》明曰“追封谥曰经殇公。青龙二年，更追改号谥”，是始追封于经，爵为公，后更追改封于赞，为王，改谥为哀也。“经”字非衍。○案《后汉书·桓帝纪》：建和二年，立安平王得子经侯理为甘陵王。○章怀注：经，今贝州经城县。○《郡国志》安平国属县第八为经县。◎《一统志》：经县故城，今直隶顺德府广宗县东。</span>
三年，子殇王寻嗣。景初三年，增户五百，并前三千户。正始九年薨。
<span class="c1">毛本“始”作“年”，误。</span>
无子。国除。

## 北海悼王蕤

1. <span id="卷二十·魏书二十·武文世王公传第二十-北海悼王蕤-1"></span>
北海悼王蕤，黄初七年，明帝即位，立为阳平县王。
<span class="c1">◎此与徐晃所封之阳平侯非同一地，故特书“阳平县王”以别之。◎又按：文帝黄初五年改封诸王皆为县王，见前《彭城王据传》。◎《郡国志》：兖州东郡阳平。◎三国魏置郡，属冀州。◎《一统志》：阳平故城，今山东东昌府莘县治。</span>
太和六年，改封北海。青龙元年薨。二年，以琅邪王子赞奉蕤后，
<span class="c1">◎钱大昭曰：魏惟范阳闵王矩之嗣王敏于太和六年改封琅邪。此琅邪王子，即敏之子也。 “子赞”上当有“敏”字。◎弼按：沛王林子亦名赞，见《济阳怀王玹传》。</span>
封昌乡公。景初二年，立为饶安王。
<span class="c1">饶安，见《文纪》延康元年。</span>
正始七年，徙封文安。
<span class="c1">◎《郡国志》：冀州河间国文安。◎三国魏改属章武郡。◎《一统志》：文安故城，今直隶顺天府文安县东。</span>
正元、景元中，累增邑，并前三千五百户。

## 东武阳怀王鉴

1. <span id="卷二十·魏书二十·武文世王公传第二十-东武阳怀王鉴-1"></span>
东武阳怀王鉴，
<span class="c1">东武阳，见《武纪》初平二年。</span>
黄初六年立。其年薨。青龙三年赐谥。无子。国除。

## 东海定王霖

1. <span id="卷二十·魏书二十·武文世王公传第二十-东海定王霖-1"></span>
东海定王霖，黄初三年立为河东王。
<span class="c1">◎《郡国志》：司隶河东郡。◎三国魏改属司州。</span>
六年，改封馆陶县。
<span class="c1">◎《郡国志》：冀州魏郡馆陶。◎三国魏改属阳平郡。◎李兆洛云：馆陶故城，今山东东昌府馆陶县西南。◎互见《明纪》黄初二年。</span>
明帝即位，以先帝遗意，爱宠霖异于诸国。而霖性粗暴，閫门之内，
<span class="c1">宋木“閫”作“闺”。</span>
婢妾之间，多所残害。太和六年，改封东海。
<span class="c1">◎《郡国志》：徐州东海郡。◎魏改为国。</span>
嘉平元年薨。
<span class="c1">《齐王纪》 “嘉平二年十二月甲辰，东海王霖薨”，此作“元年”，误。</span>
子启嗣。景初、正元、景元中，累增邑，并前六千二百户。高贵乡公髦，霖之子也，入继大宗。

## 元城哀王礼

1. <span id="卷二十·魏书二十·武文世王公传第二十-元城哀王礼-1"></span>
元城哀王礼，黄初二年封秦公，以京兆郡为国。三年，改为京兆王。
<span class="c1">◎《明纪》注引《魏略》云：文帝有意欲以京兆王为嗣，故久不拜太子。</span>
六年，改封元城王。太和三年薨。五年，以任城王楷子悌嗣礼后。六年，改封梁王。
<span class="c1">◎洪亮吉《补三国畺域志》：豫州梁郡。◎谢鍾英曰：曹悌封梁王，应作“梁国”。《寰宇记》“自汉至晋为梁国”，是也。洪氏云“梁郡”，误。◎弼按：《司马芝传》“梁郡有系囚”，《卢毓传》“毓为梁、谯二郡太守”，是太和六年以前梁固郡也。</span>
景初、正元、景元中，累增邑，并前四千五百户。

## 邯郸怀王邕

1. <span id="卷二十·魏书二十·武文世王公传第二十-邯郸怀王邕-1"></span>
邯郸怀王邕，黄初二年封淮南公，以九江郡为国。三年，进为淮南王。
<span class="c1">淮南，见《楚王彪传》。</span>
四年，改封陈。
<span class="c1">陈，见《曹植传》。</span>
六年，改封邯郸。
<span class="c1">邯郸，见《武纪》建安九年。</span>
太和三年薨。
<span class="c1">◎沈家本曰：邯郸及下清河、广平二王《纪》不书薨。</span>
五年，以任城王楷子温嗣邕后。六年，改封鲁阳。
<span class="c1">鲁阳，见《刘表传》。</span>
景初、正元、景元中，累增邑，并前四千四百户。

## 清河悼王贡

1. <span id="卷二十·魏书二十·武文世王公传第二十-清河悼王贡-1"></span>
清河悼王贡，
<span class="c1">◎《郡国志》：冀州清河国。</span>
黄初三年封。四年薨。无子。国除。

## 广平哀王俨

1. <span id="卷二十·魏书二十·武文世王公传第二十-广平哀王俨-1"></span>
广平哀王俨，
<span class="c1">黄初二年以魏郡西部置广平郡。</span>
黄初三年封。四年薨。无子。国除。
<span class="c1">◎明帝男女此传未载，今据见于纪传者汇注于此。《明纪》卷首黄初七年八月立皇子冏为清河王，十月薨。太和二年九月立皇子穆为繁阳王，三年六月薨。太和五年七月皇子殷生，六年五月薨，追封谥安平哀王。青龙三年立皇子芳为齐王，询为秦王。◎《夏侯玄传》注引《魏书》：李丰子韬尚公主。◎《通鉴》：丰子韬以选尚齐长公主。◎胡三省曰：齐主盖明帝女。◎《晋书·任恺传》：恺尚魏明帝女。
<span class="c2">◎余案：《恺传》下文“是恺妻齐长公主得赐魏时御器也”，则可知齐主正为魏明之女。盖齐主先嫁李韬，韬败死，复为任恺之妻。</span>
◎本志《甄后传》“太和六年，明帝爱女淑薨，追封谥淑为平原懿公主”，互见《陈群传》。</span>

2. <span id="卷二十·魏书二十·武文世王公传第二十-广平哀王俨-2"></span>
评曰：魏氏王公，既徒有国土之名，而无社稷之实，又禁防壅隔，同于囹圄；位号靡定，大小岁易；骨肉之恩乖，《常棣》之义废。为法之弊，一至于此乎！
<span class="c1">◎《袁子》曰：
<span class="c2">◎《袁子正论》，详见《袁涣传》注引《袁氏世纪》。◎沈家本曰：○《隋志》：《袁子正论》十九卷，袁准撰。梁又有《袁子正书》二十五卷，袁准撰，亡。○二唐志《正论》二十卷。《正书》二十五卷。是《正书》先亡后出矣。《文选注》中二书并引也。准字孝尼，袁涣子，见魏《袁涣传》注引《袁氏世纪》，云“著书十余万言，论治世之要”，《晋书》附见《袁瓌传》。裴氏但称“袁子”，所引多评论之语，当是《正论》。《文选注》引之，亦但称“袁子”。</span>
魏兴，承大乱之后，民人损减，不可则以古始。于是封建侯王，皆使寄地空名，而无其实。王国使有老兵百余人，以卫其国。虽有王侯之号，而乃侪为匹夫。县隔千里之外，无朝聘之仪，邻国无会同之制。诸侯游猎不得过三十里，又为设防辅监国之官以伺察之。
<span class="c2">防辅，见《中山恭王衮传》。</span>
王侯皆思为布衣而不能得。既违宗国藩屏之义，又亏亲戚骨肉之恩。◎《魏氏春秋》载宗室曹冏上书曰：“臣闻古之王者，必建同姓以明亲亲，必树异姓以明贤贤。故《传》曰‘庸勋亲亲，昵近尊贤’；《书》曰‘克明峻德，
<span class="c2">宋本“峻”作“俊”。</span>
以亲九族’；《诗》云‘怀德维宁，宗子维城’。由是观之，非贤无与兴功，非亲无与辅治。夫亲亲之道，专用则其渐也微弱；贤贤之道，偏任则其弊也劫夺。
<span class="c2">◎胡三省曰：谓威权陵逼，劫其君而夺之也。</span>
先圣知其然也，故博求亲疏而并用之；近则有宗盟藩卫之固，远则有仁贤辅弼之助，盛则有与共其治，衰则有与守其土，安则有与享其福，危则有与同其祸。夫然，故能有其国家，保其社稷，历纪长久，
<span class="c2">◎胡三省曰：纪，年纪也。</span>
本枝百世也。今魏尊尊之法虽明，亲亲之道未备。《诗》不云乎，‘鹡鸰在原，兄弟急难。’以斯言之，明兄弟相救于丧乱之际，同心于忧祸之间，虽有阋墙之忿，不忘御侮之事。何则？忧患同也。今则不然，或任而不重，或释而不任，一旦疆埸称警，关门反拒，股肱不扶，胸心无卫。臣窃惟此，寝不安席，思献丹诚，贡策朱阙。谨撰合所闻，
<span class="c2">◎胡三省曰：撰，具也，述也，音雏免翻。</span>
叙论成败。
<span class="c2">参阅《陈思王植传》注引孙盛论小注。</span>
论曰：
<span class="c2">《文选》题曰“六代论”，谓夏、殷、周、秦、汉、魏也。</span>
昔夏、殷、周历世数十，而秦二世而亡。何则？三代之君，与天下共其民，故天下同其忧。
<span class="c2">◎吕延济曰：与天下共其民，谓建立诸侯，与之共理，共有其利也。故天下有难，则诸侯同忧。</span>
秦王独制其民，故倾危而莫救。夫与民共其乐者，人必忧其忧；与民同其安者，人必拯其危。先王知独治之不能久也，故与人共治之；知独守之不能固也，故与人共守之。兼亲疏而两用，参同异而并建。是以轻重足以相镇，亲疏足以相卫，并兼路塞，逆节不生。及其衰也，桓、文帅礼；苞茅不贡，齐师伐楚；宋不城周，晋戮其宰。
<span class="c2">◎李善注引《左传》曰：齐侯伐楚，楚子使与师言曰：“不虞君之涉吾地，何故？”管仲对曰：“尔贡苞茅不入，王祭不共，无以缩酒，寡人是征。”◎又曰：晋魏舒合诸侯之大夫于翟泉，将以城成周。宋仲几不受功，曰：“滕、薛、郳，吾役也。为宋役，亦职也。”士伯怒曰：“必以仲几为戮。”乃执仲几，归诸京师。</span>
王纲弛而复张，诸侯傲而复肃。二霸之后，浸以陵迟。吴、楚凭江，负固方城，虽心希九鼎，而畏迫宗姬，奸情散于胸怀，逆谋消于唇吻；斯岂非信重亲戚，任用贤能，枝叶硕茂，本根赖之与？自此之后，转相攻伐；吴并于越，晋分为三，鲁灭于楚，郑兼于韩。
<span class="c2">◎李善注引《史记》曰：越王句践自会稽归，拊循其士民，伐吴，大破之，吴王自杀。◎又曰：魏武侯、韩哀侯、赵敬侯灭晋后三分其地。◎又曰：楚考烈王伐灭鲁。◎又曰：韩哀灭郑，并其国。</span>
暨于战国，诸姬微矣，惟燕、卫独存，然皆弱小，西迫强秦，南畏齐、楚，忧惧灭亡，
<span class="c2">《文选》“忧惧”作“救于”。</span>
匪遑相恤。至于王赧，降为庶人，犹枝幹相持，得居虚位，海内无主，四十余年。
<span class="c2">◎何焯曰：“四”字，从《汉书·诸侯王表》当作“三”。◎胡克家曰：周赧王五十九年卒，徐广曰“乙巳也”，自此岁至始皇二十六年庚辰始并天下，中间固三十五年海内无主也。</span>
秦据势胜之地，骋谲诈之术，征伐关东，蚕食九国，
<span class="c2">◎官本《考证》曰：蚕食，元本作“薦食”。</span>
至于始皇，乃定天位。旷日若彼，用力若此，岂非深根固蒂不拔之道乎？《易》曰；‘其亡其亡，系于苞桑。’周德其可谓当之矣。
<span class="c2">◎《周易·否卦》之辞也。◎郑玄曰：苞，植也。否世之人，不知圣人有命，咸云其将亡矣，其将亡矣，而圣乃自系于植桑，不亡也。◎王弼曰：心存将危，乃得固也。</span>
秦观周之弊，以为小弱见夺，于是废五等之爵，立郡县之官，
<span class="c2">◎吕向曰：秦皇观周所以敝者，乃以势弱而诸侯夺其国也。遂废五等之爵，而立郡县之吏。五等，公、侯、伯、子、男也。</span>
弃礼乐之教，任苛刻之政；子弟无尺寸之封，功臣无立锥之地，内无宗子以自毗辅，
<span class="c2">毗，亦辅也。</span>
外无诸侯以为藩卫，仁心不加于亲戚，惠泽不流于枝叶；譬犹芟刈股肱，独任胸腹，浮舟江海，捐弃楫棹，观者为之寒心，而始皇晏然自以为关中之固，金城千里，子孙帝王万世之业也，岂不悖哉！是时淳于越谏曰：‘臣闻殷、周之王，分子弟功臣，
<span class="c2">《文选》“分”作“封”。</span>
千有余城。
<span class="c2">◎城，《文选》作“岁”，六臣本作“人”。◎胡克家曰：元首此文出于《史记·秦始皇本纪》，彼作“岁”。又《孝文本纪》“古者殷、周有国皆千余岁”，《汉书》作“皆且千岁”，当时语自如此。◎梁章钜曰：千有余城，句未协。</span>
今陛下君有海内而子弟为匹夫，卒有田常六卿之臣，
<span class="c2">◎李善注：○《史记》曰：齐简公立。田常、阚止为左右相。田氏杀阚止，简公出奔。田氏执简公于徐州，遂杀之。○又曰：晋昭公卒，六卿强，公室卑。○六卿，谓范氏、中行氏、智氏及赵、韩、魏也。</span>
而无辅弼，何以相救？事不师古而能长久者，非所闻也。’始皇听李斯偏说而绌其议，至于身死之日，无所寄付，委天下之重于凡夫之手，托废立之命于奸臣之口，至令赵高之徒，诛鉏宗室。胡亥少习刻薄之教，长遵凶父之业，不能改制易法，宠任兄弟，而乃师谭申、商，
<span class="c2">《文选》“谭”作“谟”。</span>
谘谋赵高；自幽深宫，委政谗贼，
<span class="c2">毛本“委”作“威”，误。</span>
身残望夷，求为黔首，岂可得哉？
<span class="c2">◎李善曰：○《史记》：二世斋望夷宫，欲祠泾，使使责让赵高以盗事。高惧，乃阴与其女婿咸阳令阎乐谋易上。乐前，即谓二世曰：“足下其自为计。”二世曰：“愿得妻子为黔首。”阎乐麾其兵进，二世自杀也。</span>
遂乃郡国离心，众庶溃叛，胜、广倡之于前，刘、项弊之于后。
<span class="c2">《文选》“弊”作“毙”。</span>
向使始皇纳淳于之策，抑李斯之论，割裂州国，分王子弟，封三代之后，报功臣之劳，士有常君，民有定主，枝叶相扶，首尾为用，虽使子孙有失道之行，时人无汤、武之贤，奸谋未发，而身已屠戮，何区区之陈、项而复得措其手足哉？故汉祖奋三尺之剑，驱乌集之众，五年之中，遂成帝业。自开辟以来，其兴立功勋，未有若汉祖之易也。夫伐深根者难为功，摧枯朽者易为力，理势然也。
<span class="c2">◎胡三省曰：用班固《汉宗室诸侯王表》文意。</span>
汉监秦之失，封殖子弟，及诸吕擅权，图危刘氏，而天下所以不倾动，百姓所以不易心者，徒以诸侯强大，盘石胶固，东牟、朱虚
<span class="c2">齐悼惠王子章，高后封为朱虚侯。章弟兴居，为东牟侯。</span>
受命于内，齐、代、吴、楚作卫于外故也。向使高祖踵亡秦之法，忽先王之制，则天下已传，非刘氏有也。
<span class="c2">已，疑作“一”。</span>
然高祖封建，地过古制，大者跨州兼郡，小者连城数十，上下无别，权侔京室，故有吴、楚七国之患。贾谊曰：‘诸侯强盛，长乱起奸。夫欲天下之治安，莫若众建诸侯而少其力，令海内之势，若身之使臂，臂之使指，则下无背叛之心，上无诛伐之事。’文帝不从。至于孝景，猥用晁错之计，削黜诸侯，亲者怨恨，疏者震恐，吴、楚倡谋，五国从风。兆发高帝，衅鍾文、景，
<span class="c2">◎《文选》“恐”作“怒”，“帝”作“祖”，“鍾”作“成”。◎胡三省曰：鍾，聚也。</span>
由宽之过制，急之不渐故也。所谓末大必折，尾大难掉。
<span class="c2">《左传》田无宇之言。</span>
尾同于体，犹或不从，况乎非体之尾，其可掉哉？武帝从主父之策，下推恩之令，自是之后，齐分为七，
<span class="c2">◎郝经曰：谓齐、城阳、济北、济南、淄川、胶西、胶东也。</span>
赵分为六，
<span class="c2">◎郝经曰：谓赵、平原、真定、中山、广川、河间也。</span>
淮南三割，
<span class="c2">◎郝经曰：谓淮南、衡山、庐江也。</span>
梁、代五分，
<span class="c2">◎郝经曰谓梁、济川、济东、山阳、济阴也。代未尝分，此书“五分”，未详。</span>
遂以陵迟，子孙微弱，衣食租税，不预政事，或以酎金免削，
<span class="c2">◎酎，元本作“酧”，吴本、毛本作“ ”。◎李善曰：○《汉书》：列侯坐献黄金酎祭宗庙不如法，夺爵者百六人。○《汉仪注》：王子为侯，侯岁以户口酎黄金于汉庙，皇帝临受献金，助祭。大祀曰饮酎。饮酎受金，小不如斤两、色恶者，王削县，侯免国。</span>
或以无后国除。至于成帝，王氏擅朝。刘向谏曰：‘臣闻公族者，国之枝叶；枝叶落则本根无所庇荫。方今同姓疏远，母党专政，排摈宗室，孤弱公族，非所以保守社稷，安固国嗣也。’其言深切，多所称引，成帝虽悲伤叹息而不能用。至于哀、平，异姓秉权，假周公之事，而为田常之乱，高拱而窃天位，一朝而臣四海。汉宗室王侯，解印释绂，贡奉社稷，犹惧不得为臣妾，或乃为之符命，颂莽恩德，岂不哀哉！由斯言之，非宗子独忠孝于惠、文之间，而叛逆于哀、平之际也，徒权轻势弱，不能有定耳。赖光武皇帝挺不世之姿，禽王莽于已成，绍汉嗣于既绝，斯岂非宗子之力也？
<span class="c2">《文选》“也”作“邪”。</span>
而曾不监秦之失策，袭周之旧制，踵王国之法，
<span class="c2">《文选》“王”作“亡”。</span>
而徼幸无疆之期。
<span class="c2">《文选》“徼”作“侥”。</span>
至于桓、灵，阉竖执衡，朝无死难之臣，外无同忧之国，君孤立于上，臣弄权于下，本末不能相御，身首不能相使。由是天下鼎沸，奸凶并争，宗庙焚为灰烬，宫室变为榛薮，
<span class="c2">◎胡三省曰：谓董卓之乱也。</span>
居九州之地，而身无所安处，悲夫！魏太祖武皇帝躬圣明之资，兼神武之略，耻王纲之废绝，愍汉室之倾覆，龙飞谯、沛，凤翔兖、豫，扫除凶逆，翦灭鲸鲵，迎帝西京，定都颍邑，德动天地，义感人神。汉氏奉天，禅位大魏。大魏之兴，于今二十有四年矣，
<span class="c2">◎胡三省曰：自黄初受禅，至此二十四年。◎何焯曰：据云魏兴二十四年，则此论当在齐王芳正始四年上也。又六年，为嘉平元年，曹爽诛灭，魏祚遂移。</span>
观五代之存亡
<span class="c2">◎胡三省曰：五代，夏、商、周、秦、汉也。</span>
而不用其长策，睹前车之倾覆而不改于辙迹；子弟王空虚之地，君有不使之民，
<span class="c2">◎胡三省曰：空虚，谓有封国之名，实不能有其地也。君不使之民，谓抗藩王之尊于国民之上，不得而臣使也。</span>
宗室窜于闾阎，不闻邦国之政，权均匹夫，势齐凡庶；内无深根不拔之固，外无磐石宗盟之助，
<span class="c2">◎吕延济曰：磐石，大石也。以其坚重，不可转易也。宗盟，谓同姓诸侯盟会者也。</span>
非所以安社稷，为万世之业也。且今之州牧、郡守，古之方伯、诸侯，皆跨有千里之土，兼军武之任，或比国数人，或兄弟并据；而宗室子弟曾无一人间厕其间，与相维持，非所以强幹弱枝，备万一之虞也。
<span class="c2">《文选》“虞”作“虑”。</span>
今之用贤，或超为名都之主，或为偏师之帅，而宗室有文者必限小县之宰，有武者必置百人之上，
<span class="c2">◎张铣曰：言宗室位卑也。百人之上，百夫长也。</span>
使夫廉高之士，毕志于衡轭之内，
<span class="c2">◎李善曰：衡轭，车之衡轭也。言王者之御群臣，犹人之御牛马。故以衡轭喻焉。</span>
才能之人，耻与非类为伍，非所以劝进贤能褒异宗室之礼也。夫泉竭则流涸，根朽则叶枯；枝繁者荫根，条落者本孤。故语曰‘百足之虫，至死不僵’，
<span class="c2">冯本“僵”作“殭”。</span>
以扶之者众也。此言虽小，可以譬大。且墉基不可仓卒而成，威名不可一朝而立，皆为之有渐，建之有素。譬之种树，久则深固其本根，茂盛其枝叶，若造次徙于山林之中，植于宫阙之下，虽壅之以黑坟，暖之以春日，犹不救于枯槁，而何暇繁育哉？夫树犹亲戚，土犹士民，
<span class="c2">毛本“犹”作“有”，误。</span>
建置不久，则轻下慢上，平居犹惧其离叛，危急将若之何？是以圣王安而不逸，以虑危也，存而设备，以惧亡也。故疾风卒至而无摧拔之忧，天下有变而无倾危之患矣。”冏，中常侍兄叔兴之后，少帝族祖也。是时天子幼弱，冏冀以此论感悟曹爽，爽不能纳。
<span class="c2">◎胡三省曰：以明帝之明，且不能用陈思王之言，况曹爽之愚闇哉！◎赵一清曰：○《百官志》：臣昭曰： “后汉弥循前迹，本枝之援少固。若使汉分两越置二三亲国，剖吴、楚树数四列蕃，割辽海而分皇枝，开陇、蜀而王子弟，使主尊显，依汉初之贵，民无定限，许滋养之富；若有昏虐之嗣，可得废而不得削，必传刘氏。民信所奉，发其侵伐兼并之衅，峻其他族篡杀之科，制其入贡轻重之法，疏其来朝往复之数。君君臣臣，永许百世之期，一国之民，长无迁动之志，四方得志，听离官列封，怀贤抱智，随所適乐土。强弱相侔，远近相摧，举其大归，略其小滞，与其画一，班之海内。天子之朝，自非异姓僭夺，不得兴勤王之师。诸蕃国自非杂互篡主，不降讨伐之诏。犬牙相经，共为严国，虽王莽善盗，将何因而敢窃，曹操雄勇，亦安能以得土。斯无俟极圣然克行，明贤粗识亦足立。故父子，首足也；昆弟，四肢也。当使筋骨髓血，动静足以相胜，长短大小，干用足以相卫。岂有割胫致腹，取骨肉以增头，刬背露骨，剥膏腴以裨颔，而谓颅颡魁岸，可得比寿松乔，喉咽拥肿，必能长生久视哉？汉氏得之微，犹能四百载，魏人失之甚，不满数十年。”○一清案：昭此论与冏书相发，故附录。其切于汉、魏之交者。◎《通鉴辑览》曰：曹冏请建同姓，与曹植求通亲亲，名为国计，实济私志。然尔时司马羽翼己成，方且欲置诸王公于邺矣。冏奏非徒不足以寤爽，適足以忤懿耳。</span>
</span>
