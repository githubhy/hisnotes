---
weight: 36
title: 卷三十五·蜀书五·诸葛亮传第五
---

# 卷三十五·蜀书五·诸葛亮传第五

1. <span id="卷三十五·蜀书五·诸葛亮传第五-1"></span>
蜀书五诸葛亮传第五
三国志三十五

2. <span id="卷三十五·蜀书五·诸葛亮传第五-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：把历史还给历史</span>
<span class="c1">复校：擎骥</span>

## 诸葛亮

1. <span id="卷三十五·蜀书五·诸葛亮传第五-诸葛亮-1"></span>
诸葛亮字孔明，琅邪阳都人也。
<span class="c1">“也”字衍。阳都，今山东沂州府沂水县南。详见《魏志·诸葛诞传》。</span>
汉司隶校尉诸葛丰后也。
<span class="c1">◎诸葛丰事亦见《诸葛诞传》。◎钱大昕曰：亮、瑾、诞三兄弟分仕三国，各为立传，传首皆著其郡县。亮、诞两传又皆云诸葛丰之后，盖三书可分可合，取其首尾完具，不嫌重复也。《魏志》钟繇与子会各有传，传首俱云颍川长社人，则重沓无当亦。</span>
父珪，字君贡，
<span class="c1">元本“君”作“子”。</span>
汉末为太山郡丞。
<span class="c1">◎《郡国志》作“泰山郡”。◎《百官志》：每郡设太守一人，二千石，丞一人。</span>
亮早孤，从父玄为袁术所署豫章太守，
<span class="c1">◎《郡国志》：扬州豫章郡治南昌。◎《一统志》：南昌故城，今江西南昌府南昌县东。</span>
玄将亮及亮弟均之官。会汉朝更选朱晧代玄。玄素与荆州牧刘表有旧，往依之。
<span class="c1">◎《献帝春秋》曰：初，豫章太守周术病卒，刘表上诸葛玄为豫章太守，治南昌。汉朝闻周术死，遣朱晧代玄。
<span class="c2">冯本“朱”作“周”，误。</span>
晧从扬州太守刘繇求兵击玄，
<span class="c2">扬州刺史不得言太守，此误。</span>
玄退屯西城，
<span class="c2">◎胡三省曰：西城在豫章南昌县西。◎《通鉴考异》曰：袁暐《献帝春秋》云刘表上玄领豫章太守，范《书·陶谦传》亦云刘表所用，而陈《志·诸葛亮传》云术所用。按许劭劝繇依表，必不攻其所用也。今从《亮传》。◎弼按：范《书·陶谦传》无此语，不知《考异》何据。◎赵一清曰：○《方舆纪要·八十四》：豫章城有西城，在子城西。子城亦名牙城。</span>
晧入南昌。建安二年正月，西城民反，杀玄，送首诣繇。此书所云，与本传不同。
<span class="c2">◎《吴志·刘繇传》：笮融杀太守朱晧，繇进讨融，融为民所杀。繇寻病卒。◎《通鉴》：献帝兴平二年，笮融杀晧，代领郡事。刘繇讨融，融为民所杀。诏以前太傅掾华歆为豫章太守。◎此皆兴平二年事。此云建安二年杀玄，送首诣繇，与事实违异，宜承祚之不取也。互见《吴志·孙策传》。</span>
</span>
玄卒，亮躬耕陇亩，
<span class="c1">后成都种桑，亦治之有素。</span>
好为《梁父吟》。
<span class="c1">◎《史记·秦始皇本纪》：二十八年，禅梁父。◎《正义》曰：父，音甫，在兖州泗水县北八十里。◎范《书·光武纪》：中元元年，禅于梁父。◎章怀注：梁父，太山下小山也。◎《一统志》：梁父山在山东泰安府南一百十里。◎《水经·沔水注》：沔水又东径乐山北，昔诸葛亮好为梁父吟，每所登游，俗以乐山为名。◎《艺文类聚》卷十九《吟部》引《蜀志》诸葛亮《梁父吟》曰：步出齐城门，遥望荡阴里，里中有三坟，累累正相似。问是谁家墓，田疆、古冶子，力能排南山，文能绝地理，〖一作“纪”。〗一朝被谗言，二桃杀三士。谁能为此谋？国相齐晏子。〖◎弼按，田疆、古冶子，事见《晏子》。〗◎郝经曰：或谓此吟专讥晏子，以二桃杀三士，指为讥曹操之杀孔融辈。按曹操杀孔融在建安十三年，则抱膝长吟之意，故不在融也。盖伤汉季名士往往失身于人，为阉竖贼臣禁锢，卒之风节委地，而汉遂亡，所以高卧不起也。◎何焯曰：○蔡中郎《琴颂》云：〖◎弼按，当作“《琴赋》”。〗梁父辈吟，周公越裳。○武乡之志，其有取于此乎？今所传之词，盖非其作。◎梁章钜曰：此吟虽传自唐以前，别无深意，诸葛公又何取此乎？何氏所疑，殆不虚也。◎又曰：○姚宽《西溪丛语》云：《梁父吟》，不知何意。张衡《四愁诗》云“欲往从之梁父艰”，注云“泰山东岳也。君有德则封此山，愿辅佐君王，致于有道，而为小人谗邪之所阻。梁父，泰山下小山名”。诸葛好为此吟，恐取此义。◎弼按：○《艺文类聚·十九》引《陈武别传》曰：陈武，字国本，休屠胡人。常骑驴牧羊，诸家牧暨十数人，或有知歌谣者，武遂学《太山梁父吟》、《幽州马客吟》及《行路难》之属。○是《梁父吟》本为古歌谣。诸葛吟之，遣兴耳。</span>
<span class="c1">◎《汉晋春秋》曰：亮家于南阳之邓县，
<span class="c2">◎《郡国志》：南阳郡邓。◎《一统志》：邓县故城，今湖北襄阳府襄阳县北。◎《方舆纪要》：在府城东北二十里邓城镇。◎《文选·出师表》注引《荆州图》曰：邓城旧县西南一里，隔沔有诸葛宅，是刘备三顾处。</span>
在襄阳城西二十里，号曰隆中。
<span class="c2">◎《水经·沔水注》：沔水又东迳隆中，历孔明旧宅北。亮语刘禅云“先帝三顾臣于草庐之中，咨臣以当世之事”，即此宅也。车骑沛国刘季和之镇襄阳也，与犍为人李安共观此宅，命安作宅铭。〖◎弼按：文见本传末裴注。〗后六十余年，习凿齿又为其宅铭焉。◎《艺文类聚·六十四》、《初学记·三十四》载习凿齿《诸葛武侯宅铭》云：达人有作，振此颓风，彫薄蔚采，鸱阑惟丰。义范苍生，道格时雄，自昔爰止，于焉盘桓。躬耕西亩，永啸东峦，迹逸中林，神凝岩端，罔窥其奥，谁测斯欢。堂堂伟匠，婉翮扬朝，倾岩搜宝，高罗九霄，庆云集矣，鸾驾亦招。◎胡三省曰：东坡诗“万山西北古隆中”，故其《万山诗》云“回头望西北，隐隐龟背起。传云古隆中，万树桑柘美”。◎《元和志》：诸葛宅在襄阳县西北二十里。◎《舆地纪胜》：在襄阳县西隆村。◎《一统志》：在襄阳县西隆中山东。◎《县志》：隆中山畔为草庐，山半为抱膝石，隆起如墩，可坐十数人，下为躬耕田。◎《寰宇记》：诸葛宅有井，深四丈，广尺五寸，迄今垒砌如初。◎《县志》：隆中山畔孔明隐处有井，名六角井。</span>
</span>
身长八尺，每自比于管仲、乐毅，时人莫之许也。
<span class="c1">◎胡应麟《少室山房笔丛·史书佔四》云：管九合一匡，才诚不世，而所辅桓公，所用齐国，挟天子令诸侯，其势易举，绩用易成。武侯扶弱主，藉偏邦，人心去汉，迴不侔也。至规模局量，则槛车三顾，宠辱异观；五亩三归，宏隘殊域；不待言矣。乐策士之雄耳，内袭燕昭之锐，外因齐湣之湛，中入苏代之间，即他帅行师，临淄反掌，何艰于毅而武侯匹哉！大抵孔明为当时言，不容大尽。</span>
惟博陵崔州平、
<span class="c1">博陵，详见《魏志·张燕传》、《夏侯玄传》。州平，史失其名。</span>
颍川徐庶元直与亮友善，谓为信然。
<span class="c1">◎《水经·沔水注》：沔水又东合檀谿水。谿之阳有徐元直、崔州平故宅，悉人居。故习凿齿与谢安书云：“每省家舅，纵目檀谿，念崔、徐之交，未尝不抚膺踌躇，惆怅终日矣。”◎《名胜志》：徐庶宅，地名甘耳冲，今清庐庵是乃其故址。◎《一统志》：徐庶宅在襄阳县东。</span>
<span class="c1">◎按《崔氏谱》：
<span class="c2">《崔氏谱》，隋、唐志均不著录。</span>
州平，太尉烈子，均之弟也。
<span class="c2">◎范《书·崔骃传》：骃字亭伯，涿郡安平人也。子瑗，孙寔。寔从兄烈，有重名于北州，历位郡守、九卿。灵帝时，开鸿都门榜卖官爵，烈时因傅母入钱五百万，得为司徒。及拜日，帝曰：“悔不小靳，可至千万。”程夫人曰：“崔公冀州名士，岂肯买官？赖我得是，反不知姝邪？”烈于是声誉衰减。久之不自安，从容问其子钧曰：“吾居三公，于议者何如？”钧曰：“论者嫌其铜臭。”烈后拜太尉。钧少交结英豪，有名称，为西河太守。献帝初，钧语袁绍俱起兵山东，董卓以是收烈付郿狱。卓既诛，拜烈城门校尉。及李傕入长安，为乱兵所杀。◎惠栋曰：○挚虞《文章志》：烈字威考，骃之孙，瑗之兄子。○《世系》云：骃子盤，生烈。○案：《博陵太守孔彪碑阴》有司徒掾博陵崔烈字威考也。○《世系》又云：钧字州平。○《九州春秋》曰：钧字元平。○案《崔氏谱》，州平为钧之弟，《世系》误。○梁祚《魏国统》曰：州平兄元平为议郎，以忠直称。董卓之乱，烈为卓兵所害，元平常思有报复之心，会病卒。</span>
◎《魏略》曰：亮在荆州，以建安初与颍川石广元、
<span class="c2">广元名韬，见后注引《魏略》。</span>
徐元直、汝南孟公威等
<span class="c2">孟公威事见《魏志·温恢传》注引《魏略》。</span>
俱游学，三人务于精熟，而亮独观其大略。每晨夜从容，常抱膝长啸，而谓三人曰：“卿三人仕进可至刺史、郡守也。”三人问其所至，
<span class="c2">宋本“至”作“志”。</span>
亮但笑而不言。后公威思乡里，欲北归，亮谓之曰：“中国饶士大夫，遨游何必故乡邪！”
<span class="c2">宋本“丈”作“大”。</span>
◎臣松之以为：《魏略》此言，谓诸葛亮为公威计者可也，若谓兼为己言，可谓未达其心矣。老氏称“知人者智，自知者明”，凡在贤达之流，固必兼而有焉。以诸葛亮之鉴识，岂不能自审其分乎？夫其高吟俟时，情见乎言，志气所存，既已定于其始矣。若使游步中华，骋其龙光，岂夫多士所能沈翳哉！委质魏氏，展其器能，诚非陈长文、司马仲达所能颉颃，而况于余哉！苟不患功业不就，道之不行，虽志恢宇宙而终不北向者，盖以权御已移，汉祚将倾，方将翊赞宗杰，以兴微继绝克复为己任故也。岂其区区利在边鄙而已乎！此相如所谓“鹍鹏已翔于辽廓，而罗者犹视于薮泽”者矣。
<span class="c2">世期此论，可谓诸葛知己。</span>
公威名建，在魏亦贵达。
<span class="c2">◎胡应麟曰：○《抱朴子·逸民篇》云：魏武帝刑法严峻，果于杀戮，乃心欲用乎孔明。孔明自陈不乐出仕，武帝谢遗之，曰：“义不使高世之士，辱于污君之朝也。”其鞭挞九有，草创皇基，宜哉。○稚川去魏未遥，《孔明传》注俱不载。或曰，孔明谢遣，仲达逼出，天将亡魏，即孟德亦有莫知其然而然者耶？</span>
</span>

2. <span id="卷三十五·蜀书五·诸葛亮传第五-诸葛亮-2"></span>
时先主屯新野。
<span class="c1">新野，见《先主传》。</span>
徐庶见先主，先主器之，
<span class="c1">◎胡三省曰：物之有用者谓之器。器之者，器重之也。重其才足以用世也。</span>
谓先主曰：“诸葛孔明者，卧龙也，将军岂愿见之乎？”
<span class="c1">◎《襄阳记》曰：
<span class="c2">◎沈家本曰：○《隋志》：《襄阳耆旧记》五卷，习凿齿撰。○二唐志卷同，“记”作“传”。《宋志》卷同，“卷”作“记”。《文选·南都赋》注引矣作“记”。○《崇文总目》：三卷，今佚。○有任兆麟《心斋十种》本，有脱误。◎章宗源曰：《郡斋读书后志》曰：《记》五卷，前载襄、汉人物，中载山川城邑，后载牧守。观其记录丛杂，非传体，名当从《隋志》。○愚按：《续汉·郡国志》注“蔡阳有松子亭，下有神陂”，引《襄阳耆旧传》。《文选·两都赋》引之，则称《耆旧记》。刘昭生处梁代，其所引在《隋志》前，则知称传之名其来已久。《三国志》注多省文称“《襄阳记》”。</span>
刘备访世事于司马德操。德操曰：“儒生俗士，岂识时务？识时务者在乎俊杰。此间自有伏龙、凤雏。”备问为谁，曰：“诸葛孔明、庞士元也。”</span>
先主曰：“君与俱来。”庶曰：“此人可就见，不可屈致也。将军宜枉驾顾之。”由是先主遂诣亮，凡三往，乃见。
<span class="c1">◎胡三省曰：备以枭雄之才，闻徐庶一言，三枉驾以见孔明，此必庶之才器有以取重于备，备遂信之也。庶自辞备归操之后，寂无所闻，今观其舍旧从新之言，质天地而无愧，则其人从可知矣。◎或曰：有莘之后，此为仅见，真足以光史册，长人志气。</span>
因屏人曰：“汉室倾颓，奸臣窃命，主上蒙尘。孤不度德量力，欲信大义于天下，
<span class="c1">◎胡三省曰：屏，必郢翻。度，徒洛翻。信，读曰申。</span>
而智术浅短，遂用猖獗，
<span class="c1">◎《通鉴》“獗”作“蹶”。◎胡注：猖，披猖。蹶，颠蹶。</span>
至于今日。然志犹未已，君谓计将安出？”亮答曰：“自董卓已来，豪杰并起，跨州连郡者不可胜数。曹操比于袁绍，则名微而众寡，然操遂能克绍，以弱为强者，非惟天时，抑亦人谋也。今操已拥百万之众，挟天子以令诸侯，
<span class="c1">宋本“以”作“而”。</span>
此诚不可与争锋。孙权据有江东，已历三世，国险而民附，贤能为之用，此可以为援而不可图也。荆州北据汉、沔，利尽南海，
<span class="c1">◎胡三省曰：谓自桂阳、苍梧跨有交州，则利尽南海也。</span>
东连吴会，
<span class="c1">◎胡三省曰：吴会者，言吴为东南一都会也。</span>
西通巴、蜀，此用武之国，而其主不能守，此殆天所以资将军，将军岂有意乎？益州险塞，沃野千里，天府之土，高祖因之以成帝业。刘璋闇弱，张鲁在北，民殷国富而不知存恤，智能之士思得明君。
<span class="c1">◎胡三省曰：张松、法正之徒，虽未与亮交际，亮固逆知之矣。</span>
将军既帝室之胄，
<span class="c1">胄，裔也。</span>
信义著于四海，总揽英雄，思贤如渴，若跨有荆、益，保其岩阻，西和诸戎，南抚夷越，外结好孙权，内修政理；
<span class="c1">《通鉴》“理”作 “治”。</span>
天下有变，则命一上将将荆州之军以向宛、洛，
<span class="c1">毛本“洛”作“落”，误。</span>
将军身率益州之众出秦川，
<span class="c1">宋本作“出于秦川”。</span>
百姓孰敢不箪食壶浆以迎将军者乎？诚如是，则霸业可成，汉室可兴矣。”
<span class="c1">◎当时大势，瞭如指掌。◎胡三省曰：所谓俊杰者，量时审势，规划定于胸中，倘非其人，未易与之言也。◎《通鉴辑览》曰：孔明于备方窜身无所，表又尚在之时，早识荆州为起事之地。“北向宛、洛，西出秦川”二言，早为后日六出祁山张本，真不愧王佐之才。三分割据，良非本愿，杜甫可谓知言。◎或曰：后事已如镫取影，隆中居平筹划，遇识者而陈之，坐言起行，求志达道，三代下孔明庶几不负。</span>
先主曰：“善！”于是与亮情好日密。关羽、张飞等不悦，先主解之曰：“孤之有孔明，犹鱼之有水也。
<span class="c1">◎胡三省曰：鱼有水则生，无水则死。</span>
愿诸君勿复言。”羽、飞乃止。
<span class="c1">◎胡应麟曰：莘野躬耕，南阳抱膝，处同也。成汤三聘，豫州三顾，出同也。伐桀吊民，出师复汉，心同也。德感嗣王，诚格庸主，道同也。尹奋乎千载之上，故人亡异词；亮崛起三代之后，故家肆臆喙。杜诗谓“伯仲之间见伊、吕”，千载论孔明者，至是始定。</span>
<span class="c1">◎《魏略》曰：刘备屯于樊城。是时曹公方定河北，亮知荆州次当受敌，而刘表性缓，不晓军事。亮乃北行见备，备与亮非旧，又以其年少，以诸生意待之。坐集既毕，众宾皆去，而亮独留，备亦不问其所欲言。备性好结眊，
<span class="c2">◎冯本“眊”作“毦”，仍吏切，读若饵。◎潘眉曰：○《通俗文》曰：毛饰曰毦。○按：旄牛毦出冉駹、青衣道夷等处，古但施于犬马，至汉季始用于军中。故韦昭注《晋语》曰“若今将军负毦”，甘宁“负毦带铃”，武侯与吴主书“所送白毦薄少”，与兄瑾书“先主帐下白毦”，是也。○《说文》：从毛，耳声。○曹宪《广雅音》：音二。○后俗本讹二为毛，故今浅学亦有误读若耄者。</span>
时適有人以髦牛尾与备者，备因手自结之。亮乃进曰：“明将军当复有远志，但结毦而已邪！”备知亮非常人也，乃投毦而答曰：
<span class="c2">宋本“言”作“答”。</span>
 “是何言与！我聊以忘忧耳。”亮遂言曰：“将军度刘镇南孰与曹公邪？”备曰：“不及。”亮又曰：“将军自度何如也？”备曰：“亦不如。”曰：“今皆不及，而将军之众不过数千人，以此待敌，得无非计乎！”备曰：“我亦愁之，当若之何？”亮曰：“今荆州非少人也，而著籍者寡，平居发调，则人心不悦；可语镇南，令国中凡有游户，皆使自实，因录以益众可也。”备从其计，故众遂强。备由此知亮有英略，乃以上客礼之。◎《九州春秋》所言亦如之。◎臣松之以为：亮表云“先帝不以臣卑鄙，猥自枉屈，三顾臣于草庐之中，谘臣以当世之事”，则非亮先诣备，明矣。虽闻见异辞，各生彼此，然乖背至是，亦良为可怪。</span>

3. <span id="卷三十五·蜀书五·诸葛亮传第五-诸葛亮-3"></span>
刘表长子琦，亦深器亮。表受后妻之言，
<span class="c1">蔡讽长女为黄承彦妻，小女为刘表后妇。黄承彦女，孔明妇也。</span>
爱少子琮，不悦于琦。琦每欲与亮谋自安之术，亮辄拒塞，未与处画。琦乃将亮游观后园，共上高楼，饮宴之间，令人去梯，
<span class="c1">◎《元和志》：刘琦台，琦与诸葛亮登台去梯之所。◎《一统志》：台在襄阳县东。◎弼按：《传》言“共上高楼”，非台也。后人傅会，点缀名胜耳。</span>
因谓亮曰：“今日上不至天，下不至地，言出子口，入于吾耳，可以言未？”亮答曰：“君不见申生在内而危，重耳在外而安乎？”
<span class="c1">◎胡三省曰：申生，晋献公之太子，为骊姬所谮，自缢而死。重耳，申生之弟，惧骊姬之谗出奔。献公卒后，重耳入，是为文公，遂为霸主。重，直龙翻。◎或曰：于此见亮之慎密，亦善处人骨肉之道。</span>
琦意感悟，阴规出计。会黄祖死，得出，遂为江夏太守。俄而表卒，琮闻曹公来征，遣使请降。先主在樊闻之，率其众南行，亮与徐庶并从，为曹公所追破，获庶母。庶辞先主而指其心曰： “本欲与将军共图王霸之业者，以此方寸之地也。今已失老母，方寸乱矣，无益于事，请从此别。”遂诣曹公。
<span class="c1">◎李安溪曰：千古处变合于道者，一人而已。◎或曰：较王陵、温峤为何？如是得窃负家法者。</span>
<span class="c1">◎《魏略》曰：庶先名福，本单家子，
<span class="c2">◎钱大昕曰：“《魏略》以徐福、严榦、李义等十人共卷。榦、义皆冯翊东县人，冯翊东县无旧冠族，故二人并单家”，〖见《裴潜传》注。〗又《魏略·儒宗传》“薛夏，天水人也。天水旧有姜、阎、任、赵四姓，常推于郡中，而夏为单家。隗禧，京兆人也，世单家”，〖见《王肃传》注。〗《魏略·吴质传》 “始质为单家，少游遨贵戚间”，〖见《王粲传》注。〗《张既传》“既，世单家”，〖见《张既传》注。〗凡云单家者，犹言寒门，非郡之著姓耳。徐庶为单家子，与此一例。流俗读单为善，疑其本姓单，后改为徐，妄之甚矣。《后汉书·赵壹传》“恩泽不逮于单门”，亦单家之意也。◎潘眉曰：单，音单复之单，犹言寒家。鱼豢“单家”字屡用。◎林畅园曰：《魏志》注中言单家非一，犹言单寒之家，以别于大姓右族耳。《裴潜传》注引《魏略》列传以徐福、严幹、李义等同卷，亦云幹、义二人并单家。而明代小说乃以徐庶自隐姓名，别称单福，则似以单为姓，可笑也。</span>
少好任侠击剑。中平末，尝为人报雠，白垩突面，
<span class="c2">垩，音恶，涂饰也。</span>
被发而走，为吏所得，问其姓字，
<span class="c2">宋本“名”作“字”。</span>
闭口不言。吏乃于车上立柱维磔之，击鼓以令于市鄽，莫敢识者，而其党伍共篡解之，得脱。于是感激，弃其刀戟，更疏巾单衣，
<span class="c2">◎赵一清曰：“巾”乃“布”之讹。</span>
折节学问。始诣精舍，诸生闻其前作贼，不肯与共止。福乃卑躬早起，常独扫除，动静先意，听习经业，义理精熟。遂与同郡石韬相亲爱。初平中，中州兵起，乃与韬南客荆州，到，又与诸葛亮特相善。及荆州内附，孔明与刘备相随去，福与韬俱来北。至黄初中，韬仕历郡守、典农校尉，福至右中郎将、御史中丞。逮大和中，诸葛亮出陇右，闻元直、广元仕财如此，
<span class="c2">◎潘眉曰：冯本“广”误作“庞”，汲古本又将“元仕”二字误倒，遂误为“庞士元”矣。士元之“士”既非“仕”，士元亦未为魏臣，此皆浅人妄改。“财”与“裁”同。◎弼按：宋本、元本不误。</span>
叹曰：“魏殊多士邪！何彼二人不见用乎？”
<span class="c2">◎或曰：抱膝长啸时，已以刺史、郡守相许，又何怪叹之有？</span>
庶后数年病卒，有碑在彭城，今犹存焉。
<span class="c2">◎《水经·获水注》：彭城境内有魏中郎将徐庶碑，植于街右，曾为楚相也。</span>
</span>

4. <span id="卷三十五·蜀书五·诸葛亮传第五-诸葛亮-4"></span>
先主至于夏口，
<span class="c1">夏口，即今湖北汉口，详见《魏志·武帝纪》建安十三年。</span>
亮曰：“事急矣，请奉命求救于孙将军。”时权拥军在柴桑，
<span class="c1">◎《郡国志》：扬州豫章郡柴桑。◎胡三省曰：柴桑县属豫章郡。晋置寻阳郡于江南，即此柴桑县地也。今江西德化县西南九十里有柴桑山。◎《一统志》：柴桑故城，今江西九江府德化县西南。三国吴改属武昌郡。晋咸和中，移寻阳郡来治，其后江州亦治此。</span>
观望成败，亮说权曰：“海内大乱，将军起兵据有江东，刘豫州亦收众汉南，与曹操并争天下。今操芟夷大难，
<span class="c1">◎杜预曰：芟，刈也。夷，杀也。芟，所衔翻，难，乃但翻。</span>
略已平矣，遂破荆州，威震四海。英雄无所用武，故豫州遁逃至此。将军量力而处之。若能以吴、越之众与中国抗衡，
<span class="c1">◎胡三省曰：衡以取平，上下相当，无所卑曲曰抗。</span>
不如早与之绝；若不能当，何不案兵束甲，北面而事之！今将军外托服从之名，而内怀犹豫之计，事急而不断，祸至无日矣！”权曰：“苟如君言，刘豫州何不遂事之乎？”亮曰：“田横，齐之壮士耳，犹守义不辱，况刘豫州王室之胄，
<span class="c1">◎胡三省曰：冑，系也。</span>
英才盖世，众士慕仰，若水之归海，若事之不济，此乃天也，安能复为之下乎！”权勃然曰：
<span class="c1">◎胡三省曰：勃然，作色愠怒也。</span>
“吾不能举全吴之地，十万之众，受制于人。吾计决矣！非刘豫州莫可以当曹操者，然豫州新败之后，安能抗此难乎？”亮曰：“豫州军虽败于长阪，今战士还者及关羽水军精甲万人，刘琦合江夏战士亦不下万人。曹操之众，远来疲弊，闻追豫州，轻骑一日一夜行三百余里，此所谓‘强弩之末，势不能穿鲁缟’者也。
<span class="c1">◎胡三省曰：○《前书》：韩安国云：“冲风之衰，不能起毛羽；强弩之末，不能入鲁缟。”师古注曰：缟，素也。曲阜之地，俗善作之，犹为轻细，故以取喻也。</span>
故兵法忌之，曰 ‘必蹶上将军’。
<span class="c1">◎元本、冯本“蹶”作“厥”。◎《兵法》：百里而趋利者，蹶上将。</span>
且北方之人，不习水战；又荆州之民附操者，偪兵势耳，非心服也。今将军诚能命猛将统兵数万，与豫州协规同力，破操军必矣。操军破，必北还，如此则荆、吴之势强，鼎足之形成矣。
<span class="c1">◎胡三省曰：荆谓备，吴谓权。鼎足之形，谓天下三分也。</span>
成败之机，在于今日。”权大悦，即遣周瑜、程普、鲁肃等水军三万，随亮诣先主，并力拒曹公。
<span class="c1">◎梁章钜曰：○《周瑜传》“刘备为曹公所破，欲引南渡江，与鲁肃遇于当阳，遂共图计，因进住夏口，遣诸葛亮诣权。权遂遣瑜及程普等与备并力逆曹公”云云，与此传所载是一事。蜀、吴通好之时，瑜、亮二人回合踪迹，见于史者，不过如此。而小说家铺张其事，遂使二人居然有不能并立之势，可谓厚诬前贤。○王应奎《柳南续笔》云：“既生瑜，何生亮”二语出《三国演义》，实正史所无。而王阮亭《古诗凡例》、尤悔庵《沧浪亭诗序》并袭用之。以二公之博雅，且犹不免此误，今之临文者，可不慎欤？◎杭世骏引《说宝》孔明借风事，乃小说附会之辞，不录。</span>
<span class="c1">◎《袁子》曰：张子布荐亮于孙权，亮不肯留。人问其故，曰：“孙将军可谓人主，然观其度，能贤亮而不能尽亮，吾是以不留。”◎臣松之以为：袁孝尼著文立论，
<span class="c2">元本、监本“尼”作“居”，误。论见本传末。</span>
甚重诸葛之为人，至如此言，则失之殊远。观亮君臣相遇，可谓希世一时，终始以分，谁能间之？宁有中违断金，甫怀择主，设使权尽其量，便当翻然去就乎？葛生行己，岂其然哉！关羽为曹公所获，遇之甚厚，可谓能尽其用矣，犹义不背本，曾谓孔明之不若云长乎！
<span class="c2">世期此论，亦极明通。</span>
</span>
曹公败于赤壁，
<span class="c1">赤壁，详见《魏志·武帝纪》建安十三年。</span>
引军归邺。先主遂收江南，以亮为军师中郎将，
<span class="c1">军师中郎将，见《先主传》。</span>
使督零陵、桂阳、长沙三郡，
<span class="c1">三郡均见《先主传》。</span>
调其赋税，以充军实。
<span class="c1">◎《零陵先贤传》云：亮时住临蒸。
<span class="c2">◎《晋书·地理志》：孙权分长沙立衡阳、湘东二郡。◎又云：湘东郡临烝。◎《宋书·州郡志》：湘东太守。临烝，吴属衡阳，《晋太康地志》属湘东。◎《元和志》：临烝，本汉酃县地，吴分置临蒸，属衡山郡。◎又云：故城东傍湘江，北背蒸水。◎《水经·湘水注》：承水至湘东临承县北，东注于云，谓之承口。临承，即故酃县也，县即湘东郡治也。郡旧治在湘水东，故以名郡。◎《耒水注》：酃县故城西北去临承县十五里。◎《一统志》：临烝故城，今湖南衡州府衡阳县治，后汉置县。烝，一作“承”。◎谢鍾英曰：诸葛亮住临烝，是县为桓、灵后所置。◎吴增僅曰：亮屯临烝县，疑汉末立。◎弼按：谢、吴二说与《一统志》合，《晋志》、《宋志》、《元和志》、《水经注》所云，皆长沙郡属吴以后事，当建安十三年赤壁之战后，诸葛亮驻临蒸，为汉末置县无疑。此县居长沙、零陵、桂阳三郡之中，调其赋税，最为要地也。◎赵一清曰：○蒸，当作“烝”。○《方舆纪要》卷八十：衡州府衡阳县，汉承阳、酃二县地，后汉改承阳为曰烝阳，三国吴析二县地置临烝县。又耒阳县有侯计山，相传武侯憩此计兵，一名侯憩山。安仁县西有相公山寨，相传武侯屯兵处。○又《纪要》卷八十一：永州府东安县南有诸葛岭，先主遣武侯督长沙三郡赋，曾屯驻于此。沅州黔阳县西有镡成废县，县有诸葛古城二，一在城南四十里，其地有卧龙岭；一在城东五十里之安江堡，俗亦谓之诸葛营。相传武侯抚绥谿洞诸蛮，尝驻于此。○又《纪要》卷七十八：万乘湖在荆州石首县东四十里，相传武侯屯兵处。</span>
</span>

5. <span id="卷三十五·蜀书五·诸葛亮传第五-诸葛亮-5"></span>
建安十六年，益州牧刘璋遣法正迎先主，使击张鲁。亮与关羽镇荆州。先主自葭萌还攻璋，
<span class="c1">葭萌，见《刘璋传》。</span>
亮与张飞、赵云等率众溯江，分定郡县，
<span class="c1">◎赵一清曰：○《寰宇记·八十二》：梓州铜山县会军堂山高三里，先主入蜀，诸葛亮、张飞等分定州界，略地至此。百姓以牛酒犒师，亮因会军士于此，后传为会军堂山。</span>
与先主共围成都。成都平，
<span class="c1">◎何焯曰：兵势已合，岂得中息，若议公不当溯流合规者，真迂儒俗士也。智能之士，思得明君，如张松、法正之情，固夙昔所画，亦未有逆拒不往者耳。</span>
以亮为军师将军，署左将军府事。
<span class="c1">◎胡三省曰：署府事者，总录军府事也。</span>
先主外出，亮常镇守成都，足食足兵。
<span class="c1">◎赵一清曰：○《寰宇记》卷七十二：读书台在成都县北一里，诸葛亮相蜀，筑此台以集诸儒，兼以待四方贤士。◎何焯曰：当先主时，但寄以萧何之任。</span>
二十六年，群下劝先主称尊号，先主未许，亮说曰：“昔吴汉、耿弇等初劝世祖即帝位，世祖辞让，前后数四，耿纯进言曰：‘天下英雄喁喁，冀有所望。如不从议者，士大夫各归求主，无为从公也。’
<span class="c1">◎范《书·光武纪》：建武元年，诸将议上尊号。光武曰：“寇贼未平，四面受敌，何遽欲正位号乎？”耿纯进曰：“天下士大夫捐亲戚，弃土壤，从大王于矢石之间者，其计固望其攀龙鳞，附凤翼，以成其所志耳。今功业即定，天人亦应，而大王留时逆众，不正号位，纯恐士大夫望绝计穷，则有去归之思，无为久自苦也。大众一散，难可复合。时不可留，众不可逆。”纯言甚诚切。◎袁宏《后汉纪》所载亦同。然皆与葛公所引意同辞异。◎《东观汉记·光武纪》：耿纯说帝曰：“天时、人事已可知矣。”◎仅此二语。◎《史通·正史篇》述后汉诸史云：会董卓作乱，大驾西迁，史臣废弃，旧文散佚，故《汉记》残缺，至晋无成。◎未知葛公当时所见何本？由此可推知蔚宗踵事增华，胜于前史，然亦可为葛公读书观大略之证。</span>
’世祖感纯言深至，遂然诺之。今曹氏篡汉，天下无主，
<span class="c1">陈仁锡本作“曹氏无主”，大误。</span>
大王刘氏苗族，绍世而起，今即帝位，乃其宜也。士大夫随大王久勤苦者，亦欲望尺寸之功如纯言耳。”先主于是即帝位，策亮为丞相曰：
<span class="c1">◎刘咸炘曰：○钱大昭云：史于《诸葛传》及张、马、许靖诸传均载策，余俱不载。○按：丞相、司徒、车骑、骠骑固当有策，余将军以下本无策，非有载有不载也。</span>
“朕遭家不造，奉承大统，兢兢业业，不敢康宁，思靖百姓，惧未能绥。於戏！丞相亮是悉朕意，
<span class="c1">宋本“是”作“其”。</span>
无怠辅朕之阙，助宣重光，以照明天下，君其勖哉！”亮以丞相录尚书事，假节。张飞卒后，领司隶校尉。
<span class="c1">丞相而兼司隶校尉，蜀汉人才之乏欤？抑别有他故欤？</span>
<span class="c1">◎《蜀记》曰：晋初扶风王骏镇关中，
<span class="c2">◎臧荣绪《晋书》曰：扶风王骏，字子臧，宣帝第七子也。◎《晋书·扶风王骏传》：骏迁镇西大将军，代汝南王亮镇关中。</span>
司马高平刘宝、
<span class="c2">高平，汉属山阳郡，晋置国，以县属。今山东兖州府邹县西南。</span>
长史荧阳桓隰
<span class="c2">荧阳，汉属河南尹，晋置郡，以县属。今河南开封府荧泽县西南。详见《魏志·武纪》初平元年。</span>
诸官属士大夫共论诸葛亮，于时谈者多讥亮托身非所，劳困蜀民，力小谋大，不能度德量力。金城郭冲
<span class="c2">金城，见《魏志·武帝纪》卷首。郭冲，见《杜畿传》注。</span>
以为亮权智英略，有踰管、晏，功业未济，论者惑焉，条亮五事隐没不闻于世者，
<span class="c2">◎沈家本曰：《隋志》不著录。二唐志有《诸葛亮隐没五事》一卷，郭冲撰。裴氏本于王隐《蜀记》，五事全引，而逐事难之。二唐志所录，疑亦后人从《蜀记》录出者。</span>
宝等亦不能复难。扶风王慨然善冲之言。◎臣松之以为：亮之异美，诚所愿闻，然冲之所说，实皆可疑，谨随事难之如左。
<span class="c2">◎章学诚曰：五事实皆可疑。</span>
其一事曰：亮刑法峻急，刻剥百姓，
<span class="c2">◎或曰：严明有之，刻剥则言者过也。</span>
自君子小人咸怀怨叹，法正谏曰： “昔高祖入关，约法三章，秦民知德，今君假借威力，跨据一州，初有其国，未垂惠抚；且客主之义，
<span class="c2">◎胡三省曰：以亮等初至为客，益州人士则主也。</span>
宜相降下，愿缓刑弛禁，以慰其望。”亮答曰；“君知其一，未知其二。秦以无道，政苛民怨，匹夫大呼，天下土崩，高祖因之，可以弘济。刘璋暗弱，自焉已来有累世之恩，文法羁縻，互相承奉，德政不举，威刑不肃。蜀土人士，专权自恣，君臣之道，渐以陵替；宠之以位，位极则贱，顺之以恩，恩竭则慢。所以致弊，实由于此。吾今威之以法，法行则知恩，限之以爵，爵加则知荣；荣恩并济，上下有节。为治之要，于斯而著。”
<span class="c2">◎胡三省曰：孔子谓政宽则济之以猛，孔明其知之。</span>
难曰：案法正在刘主前死，今称法正谏，则刘主在也。诸葛职为股肱，事归元首，刘主之世，亮又未领益州，庆赏刑政，不出于己。寻冲所述亮答，专自有其能，有违人臣自处之宜。以亮谦顺之体，殆必不然。
<span class="c2">◎李安溪曰：先主外出，既常镇守成都，则不嫌于专制矣。此难未确。</span>
又云“亮刑法峻急，刻剥百姓”，未闻善政以刻剥为称。其二事曰：曹公遣刺客见刘备，方得交接，开论伐魏形势，甚合备计。稍欲亲近，刺者尚未得便会，既而亮入，魏客神色失措。亮因而察之，亦知非常人。须臾，客如厕，备谓亮曰；“向得奇士，足以助君补益。”亮问所在，备曰：“起者其人也。”亮徐叹曰：“观客色动而神惧，视低而忤数，奸形外漏，邪心内藏，必曹氏刺客也。”追之，已越墙而走。难曰：凡为刺客，皆暴虎冯河，死而无悔者也。刘主有知人之鉴，而惑于此客，则此客亦一时之奇士也。
<span class="c2">宋本“亦”作“必”。</span>
又语诸葛云“足以助君补益”，则亦诸葛之流亚也。凡如诸葛之俦，鲜有为人作刺客者矣，时主亦当惜其器用，必不投之死地也。且此人不死，要应显达为魏，
<span class="c2">◎潘眉曰：为，当作 “于”。</span>
竟是谁乎？何其寂蔑而无闻！</span>

6. <span id="卷三十五·蜀书五·诸葛亮传第五-诸葛亮-6"></span>
章武三年春，先主于永安病笃，
<span class="c1">永安，见《先主传》。</span>
召亮于成都，属以后事，谓亮曰：“君才十倍曹丕，必能安国，终定大事。若嗣子可辅，辅之；如其不才，君可自取。”
<span class="c1">◎胡三省曰：自古托孤之主，无如昭烈之明白洞达者。◎《通鉴辑览》曰：昭烈于亮，平日以鱼水自喻。亮之忠贞，岂不深知？受遗时何至作此猜疑语？三国人情以谲诈相尚，鄙哉。</span>
亮涕泣曰：“臣敢竭股肱之力，效忠贞之节，继之以死！”
<span class="c1">◎胡三省曰：用晋荀息答献公语意。</span>
先主又为诏敕后主曰：“汝与丞相从事，事之如父。”
<span class="c1">诏敕互见《先主传》注引《亮集》，彼详此略。</span>
<span class="c1">◎孙盛曰：夫杖道扶义，体存信顺，然后能匡主济功，终定大业。语曰：“弈者举棋不定，犹不胜其偶。”况量君之才否而二三其节，何以摧服强邻囊括四海者乎？
<span class="c2">宋本“何”作“可”。</span>
备之命亮，乱孰甚焉！世或有谓备欲以固委付之人，
<span class="c2">宋本“人”作“诚”。</span>
且以一蜀人之志。君子曰，不然；苟所寄忠贤，则不须若斯之诲，如非其人，不宜启篡逆之涂。是以古之顾命，必贻话言；诡伪之辞，非托孤之谓。幸值刘禅闇弱，无猜险之性，诸葛威略，足以检卫异端，故使异同之心无由自起耳。不然，殆生疑隙不逞之衅。谓之为权，不亦惑哉！
<span class="c2">◎或曰：以其不肖者败之，不若能者成之。昭烈睹嗣子之不肖，虑成业之倾败，发愤授贤，亦情之所出，何疑为伪乎？先主于孔明投分，何如于临终反欲以诈牢笼之乎？且岂不度孔明之为人与？以诈牢笼，何若诚感，而愿舍此就彼乎？盖实有所感于中，不觉言之如是。启衅之说，容暇计乎！尧、舜之公道，以天下与人，并不沾恋。“嗣子可辅”一言，余尚以凝滞大器，无不与之心，顾乃疑于其子大恝邪？孙盛特未之思耳。</span>
</span>
建兴元年，封亮武乡侯，
<span class="c1">◎《寰宇记》：武乡谷在南郑县东北三十一里，即诸葛孔明受封之地。◎赵一清曰：《方舆纪要》卷五十六：武乡谷在汉中府南郑县，蜀汉封丞相亮为武乡侯，盖邑于此。又褒城县十七里有武乡城，后魏延昌初置武乡县，属褒中郡。◎潘眉曰：○《十道记》以南郑之武乡谷为诸葛武侯受封地。○眉按：诸葛功在魏延上，延尚封南郑邑侯，不应诸葛仅封南郑之乡侯。考武乡乃县名，前汉属琅邪郡，中兴省。至建安中，严幹已封武乡侯，可知武乡侯虽省改于中兴，而实复置于汉末矣。三国时封爵之制，皆以本郡邑为封土，如魏张郃鄚人，封鄚侯；徐晃杨人，封杨侯；吴文钦谯郡人，封谯侯；濮阳兴陈留人，封外黄侯。时谯郡、陈留不属吴，亦遥领之。诸葛琅邪郡人，因以琅邪之武乡封之。犹张桓侯涿郡人，封西乡侯。西乡，涿郡县名。皆邑侯，非乡侯也。◎恽毓鼎说同。◎弼按：潘说极是。</span>
开府治事。顷之，又领益州牧。政事无巨细，咸决于亮。南中诸郡，
<span class="c1">◎裴注云：时未有宁州，号为南中。晋泰始中始分为宁州。◎见《李恢传》。◎《晋书·地理志》：泰始七年，分益州之建宁、兴古、云南，交州之永昌，合四郡为宁州。</span>
并皆叛乱，亮以新遭大丧，故未便加兵，且遣使聘吴，因结和亲，遂为与国。
<span class="c1">遣邓芝修好于吴。见《邓芝传》。</span>
<span class="c1">◎《亮集》曰：是岁，魏司徒华歆、司空王朗、尚书令陈群、太史令许芝、谒者仆射诸葛璋各有书与亮，陈天命人事，欲使举国称藩。
<span class="c2">◎唐庚曰：魏之群臣，可谓不学无术而昧于识虑矣。使其学术识虑有如汉萧望之者，当不为此举动也。汉宣帝时，呼韩款塞称藩，望之议以客礼待之，使他日遁去，于汉不为叛臣。宣帝从之。盖是时匈奴随衰，素号敌国，非东瓯、南粤比也。名号一正，遂不可易，他日叛去，何以处之？此非徒示以谦德，将为后日久远之虑也。魏之自视何如宣帝，吴、蜀虽弱，尚胜呼韩。彼来称藩，犹当待以不臣，况未服而强之邪？前此加权封爵，为权所戏侮，今复喻蜀称藩，宜为亮所不报也。</span>
亮遂不报书，作《正议》曰：“昔在项羽，起不由德，虽处华夏，秉帝者之势，卒就汤镬，为后永戒。魏不审鉴，今次之矣；免身为幸，戒在子孙。而二三子各以耆艾之齿，承伪指而进书，有若崇、竦称莽之功，
<span class="c2">◎《汉书·王莽传》：陈崇时为大司徒司直，与张敞、孙竦相善。竦者，博通士，为崇草奏，称莽功德，崇奏之。</span>
亦将偪于元祸苟免者邪！昔世祖之创迹旧基，奋羸卒数千，摧莽强旅四十余万于昆阳之郊。夫据道讨淫，不在众寡。及至孟德，以其谲胜之力，举数十万之师，救张郃于阳平，势穷虑悔，仅能自脱，辱其锋锐之众，遂丧汉中之地，深知神器不可妄获，旋还未至，
<span class="c2">◎或曰：还，疑作“辕”。</span>
感毒而死。子桓淫逸，继之以篡。纵使二三子多逞苏、张诡靡之说，奉进驩兜滔天之辞，
<span class="c2">◎《尚书·尧典》：驩兜曰：“都！共工方鸠僝功，”帝曰：“吁！静言庸违，象恭蹈天。”◎《孔传》云：驩兜，臣名。都，於叹美之辞。共工，官称。鸠，聚。僝，见也。叹共工能方方聚见其功。静，谋。滔，漫也。言共工自为谋言，起用行事而违背之，貌象恭敬，而心傲很，言不可用。</span>
欲以诬毁唐帝，讽解禹、稷，所谓徒丧文藻烦劳翰墨者矣。夫大人君子之所不为也。又《军诫》曰：‘万人必死，横行天下。’昔轩辕氏整卒数万，制四方，定海内，况以数十万之众，据道而临有罪，
<span class="c2">宋本“道”上有“正”字。</span>
可得干拟者哉！”</span>

7. <span id="卷三十五·蜀书五·诸葛亮传第五-诸葛亮-7"></span>
三年春，亮率众南征，
<span class="c1">◎赵一清曰：○《方舆纪要》卷七十：鄢废县在叙州府西南，汉县，属犍为郡，后汉省。诸葛武侯南征，置存鄢戍。晋曰存騧县，改属建宁郡。</span>
<span class="c1">诏赐亮金鈇钺一具，曲盖一，
<span class="c2">◎《古今注》：曲盖，太公所作也。武王伐纣，大风折盖，太公因折盖之形而制曲盖焉。</span>
前后羽葆、鼓吹各一部，虎贲六十人。事在《亮集》。</span>
其秋悉平。军资所出，国以富饶，
<span class="c1">◎互见《后主传》。◎《华阳国志·四》云：诸葛亮乃为夷作图谱，先画天地、日月、君长、城府；次画神龙，龙生夷及牛马羊；后画部主吏乘马幡盖，巡行安恤；又画牵牛负酒，赍金宝诣之之象以赐夷。夷甚重之，许致生口直，又与瑞锦铁券，今皆存。每刺史、校尉至，赍以呈诣，动亦如之。</span>
<span class="c1">◎《汉晋春秋》曰：亮至南中，所在战捷。
<span class="c2">宋本“在”作“至”。</span>
闻孟获者，为夷、汉并所服，
<span class="c2">宋本无“并”字。刘家立曰：疑作“所并服”，非衍文。</span>
募生致之。既得，使观于营阵之间，问曰：“此军何如？”获对曰： “向者不知虚实，故败。今蒙赐观看营阵，
<span class="c2">《通鉴》无“看”字。</span>
若只如此，即定易胜耳。”亮笑，纵使更战，七纵七禽，
<span class="c2">◎局本误作“七禽七纵”。◎《通鉴辑览》曰：七纵七禽，为记载所艳称，无识已甚。盖蛮夷固当使之心服，然以缚渠屡遣，直同儿戏，一再为甚，又可七乎？即云几上之肉不足虑，而脱韝试鹰，发押尝虎，终非善策。且彼时亮之所急者，欲定南而伐北，岂宜屡纵屡擒，耽延时日之理？知其必不出此。◎刘家立曰：○张若骕《滇云纪略》：七擒孟获，一擒于白崖，今赵州定西岭；一擒于邓瞍豪猪洞，今邓川州；一擒于佛光塞，今浪穹县巡检司东二里；一擒于治渠山；一擒于爱甸，今顺宁府地；一擒于怒江边，今保山县、腾越州之间；一以火攻擒于山谷，即怒江之蟠蛇谷。◎弼按：《滇云纪略》所云俱在今云南大理府、永昌府境。</span>
而亮犹遣获。获止不去，曰：“公，天威也，南人不复反矣。”
<span class="c2">此用马谡攻心之策，所以成功也。</span>
遂至滇池。
<span class="c2">◎胡三省曰：滇池县属益州郡，池周回二百余里。水源深广而末更浅狭，有似倒流，故谓之滇池。滇，音颠。◎《一统志》：滇池在云南府昆明县南，呈贡县西，晋宁州西北，昆阳州北。一名滇南泽，亦曰昆明池。◎《史记·西南夷传》：楚威王时，将军庄蹻至滇池，地方三百里，旁平地，肥饶数千里。◎《云南通志》：去云南府城西南八十里，曰海口，与昆阳州接界，即螳螂川之口也。滇池潆回至此，惟此一河泄之，若咽喉然。沿海财赋，岁以万计，利害由其通塞。</span>
南中平，皆即其渠率而用之。
<span class="c2">◎胡三省曰：即，就也。渠，大也。渠率，大率也。“率”与“帅”同。◎钱振鍠曰：○《李恢传》：丞相亮南征，后军还，南夷复叛，杀害守将。恢身扑讨，鉏尽恶类，徙其豪帅于成都。○《谯周传》：周上疏云：“南方远夷之地，平常无所供为，犹数反叛。自丞相亮南征，兵势逼之，穷乃幸从。是后供出官赋，取以给兵，以为愁怨，此患国之人也。”○观此二传，则知亮传注引《汉晋春秋》“南人不复反”之说、〖《马良传》注亦有此语。〗七禽七纵之说、即其渠率而用之说，皆不可信。马谡攻心之说，亦未真收其效。承祚一概不取，盖有故矣。</span>
或以谏亮，亮曰：“若留外人，则当留兵，兵留则无所食，一不易也；加夷新伤破，父兄死丧，留外人而无兵者，必成祸患，二不易也；又夷累有废杀之罪，
<span class="c2">◎宋本、冯本“吏”作“夷”，元本、毛本作“吏”。◎胡三省曰：杀，读作弑。杀其郡将，是亦弑也。</span>
自嫌衅重，若留外人，终不相信，三不易也；今吾欲使不留兵，
<span class="c2">毛本作“今欲吾”，误。</span>
不运粮，而纲纪粗定，夷、汉粗安故耳。”
<span class="c2">◎赵一清曰：○《水经注》卷三十七：叶榆水又东迳漏江县洑流山下，复出蝮口，谓之漏江。诸葛亮之平南中也，战于是水之南，又东与盤江合。盤水出律高县东南盢町山，北入叶榆水。诸葛亮入南中，战于盤东是也。○《寰宇记》卷七十四：嘉州犍为县有石人。《蜀记》云：“昔诸葛亮南征蛮中，十里刻一石人。”今黎雋之路尚有存者。○又卷七十七：周公山在雅州严道县东南，山势屹然，上有龙穴，常多阴云。《耆老传》云：“昔诸葛亮南征于此，梦见周公，遂为立庙”。○《方舆纪要》卷七十二：蔡山在雅州东五里，《禹贡》“蔡蒙旅平”，即此蔡山也。武侯祀周公于蔡山，今亦名周公山。○又卷一百十三：潞江在永昌府潞江安抚司东北五十里，本名怒江，以波涛汹涌而名也。《滇记》 “诸葛武侯六擒孟获，驻兵怒江之浒”，即此。○又卷一百十七：邓川州东二十里豪猪洞，山顶有石墙遗址，下有龙潭。《滇志》：“孔明纵孟获于白厓，获引所部至银坑，坑一名豪猪洞，险绝，非人力可到。孔明出奇策擒之。洞南有诸葛寨。”○又卷一百十八：诸葛营在永昌府城南七里，一名诸葛村。旧记，孔明既擒孟获，移师永昌，即金齿也。城南八里西山下，武侯尝屯兵其间。师还，民搆祠祀之。又永平县东北五里有关索寨，周回二里，俗传蜀汉将关索所筑。塞下有洞，首尾相同，樵牧过之，常闻洞中有戈戟声。○一清案：西南夷谓爷为索，关索寨即关爷寨，皆尊称也。辰州府城南二酉山下有伍夷滩，以伍胥得名，亦其类尔，非别有关索其人。壮缪子兴为武侯所器异，官侍中、中监军，或从南征，寨以此名欤？○又《古今刀剑录》曰：诸葛亮定黔中，从青石祠过，遂抽刀刺山头，不拔而去，行人莫测。</span>
</span>
乃治戎讲武，以俟大举。五年，率诸军北驻汉中，临发，上疏曰：
<span class="c1">此疏《文选》题曰“《出师表》”，疏首有“臣亮言”三字。</span>
“先帝创业未半而中道崩殂，今天下三分，益州疲弊，此诚危急存亡之秋也。然侍卫之臣不懈于内，忠志之士忘身于外者，盖追先帝之殊遇，
<span class="c1">◎《文选》无“殊”字。◎李善曰：○遇，谓以恩相接也。○《史记·豫让传》曰：以国士遇我。</span>
欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。宫中府中，俱为一体，
<span class="c1">◎李周翰曰：宫中，禁中也。府中，大将军幕府也。◎胡三省曰：蜀后主建兴元年，命亮开府治事。所谓府中，盖丞相府也。◎王鸣盛曰：府者，即三公之府，见《前汉书》。宫中者，黄门常侍也。宏恭、石显排击萧望之，周堪、曹节、王甫辈反噬陈蕃、窦武，此宫府不一体之祸也。时虽以攸之、祎、允分治宫中政令，犹恐后主柔暗，或有所暱，故首以为言。后董允即卒，黄晧专政而国亡矣，当与《允传》同观。◎赵绍祖曰：府中，通诸官府言之，故下云“不宜偏私，使内外异法也”。黄晧之事，孔明盖先见之。</span>
陟罚臧否，
<span class="c1">◎李周翰曰：陟，升也。臧否，善恶也。</span>
不宜异同。若有作奸犯科
<span class="c1">◎胡三省曰：科。律条也。◎何焯曰：高明广大之本，涵养成就之功，主于远小人，故先以作奸犯科为言。</span>
及为忠善者，宜付有司论其刑赏，以昭陛下平明之理，
<span class="c1">《文选》“理”作“治”。</span>
不宜偏私，使内外异法也。
<span class="c1">◎胡三省曰：观孔明所言两不宜，则后主之为君可知矣。</span>
侍中、侍郎郭攸之、费祎、董允等，
<span class="c1">◎李善曰：○《楚国先贤传》：郭攸之，南阳人，以器业知名。◎胡三省曰：时攸之、祎为侍中，董允为黄门侍郎。◎钱大昕曰：诸葛《出师疏》，本传已载其全文，而“侍中郭攸之、费祎、侍郎董允”等复载《允传》，“将军向宠”云云复载《向朗传》，亦重出也。</span>
此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。将军向宠，性行淑均，晓畅军事，试用于昔日，先帝称之曰能，是以众议举宠为督。愚以为营中之事，悉以咨之，必能使行阵和睦，优劣得所。
<span class="c1">◎何焯曰：驱驰于外，可以使贪使诈，故魏延可任。若宿卫之选，必以性行为本也。</span>
亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，
<span class="c1">◎李善曰：○《蜀志》：建兴二年，陈震拜尚书。○又曰：诸葛亮出驻汉中，张裔领留府长史。○又曰：蒋琬迁参军，统留府事。</span>
此悉贞良死节之臣，
<span class="c1">◎《文选》“良”作“亮”。◎何焯曰：攸之等管机密，陈震等统政事，其职各异，以内外分言之。后但言攸之等者內职诸臣，传以成就君德为务，震等代理留府事，皆唯公裁决也。◎或曰：统留府事，易于专权召猜，表其皆贞良死节之臣，明所守之不可夺。亲之信之，则小人之间无自生也。</span>
愿陛下亲之信之，则汉室之隆，可计日而待也。
<span class="c1">◎何焯曰：以不懈于内，任群司以忘身于外，自效以修身正家、纳谏任人，责难其主，又兴复之本也。真王佐之才，与《伊训》、《说命》相表里。</span>

8. <span id="卷三十五·蜀书五·诸葛亮传第五-诸葛亮-8"></span>
“臣本布衣，躬耕于南阳，
<span class="c1">◎杭世骏曰：○殷芸《小说》：南阳是襄阳墟名，非南阳郡也。〖见《困学纪闻》。〗◎全祖望曰：○《汉晋春秋》云：亮家于南阳之邓县，在襄阳城西二十里，号曰隆中。○则非墟明矣。</span>
苟全性命于乱世，不求闻达于诸侯。
<span class="c1">◎梁章钜曰：此节有引裴松之注曹操欲用孔明事，误也。曹操欲用之孔明，乃颍川胡昭字孔明，见《管宁传》，非诸葛亮也。</span>
先帝不以臣卑鄙，猥自枉屈，
<span class="c1">◎李善曰：猥，犹曲也。言己曲蒙先帝自枉屈而来也。</span>
三顾臣于草庐之中，谘臣以当世之事，由是感激，遂许先帝以驱驰。后值倾覆，受任于败军之际，奉命于危难之间，
<span class="c1">◎顾炎武曰：所谓败军，乃当阳长坂之败，其云“奉命”，则求救于江东也。胡注谓事见黄初四年，误。</span>
尔来二十有一年矣。
<span class="c1">◎胡三省曰：自建安十二年至是年，凡二十一年。</span>
<span class="c1">◎臣松之案：刘备以建安十三年败，遣亮使吴，亮以建兴五年抗表北伐，自倾覆至此整二十年。然则备始与亮相遇，在败军之前一年时也。</span>
先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。
<span class="c1">◎李善曰：○《史记》：郑襄公曰：“君王锡不毛之地，使复得改事君王。”○何休曰：墝埆不生五谷，曰不毛。◎胡三省曰：地不生草木为不毛。◎《御览·六十五》引《十道记》“不毛”下有“之地”二字。</span>
<span class="c1">◎《汉书·地理志》曰：泸惟水
<span class="c2">◎《水经·若水篇》：若水又东北至犍为朱提县西为庐江水。◎郦注云：泸津东去朱提县八十里，水广六七百步，深十数丈，多瘴气，鲜有行者。泸峰最为杰秀，孤高三千余丈。水之左右马步之径裁通。而时有瘴气，三月四月，迳之必死，非此时犹令人闷吐。五月以后，行者差得无害。故诸葛亮表言“五月渡泸，并日而食。臣非不自惜也，顾王业不得偏全于蜀都故也”。《益州记》曰：“泸水源出曲罗嶲下三百里，曰泸水。两峰有杀气，暑月旧不行。故武侯以夏渡为艰。泸水又下合诸水而总其目焉，故有泸江之名矣。”◎《寰宇记》卷八十：嶲州会川县，本汉邛都县地，有泸水。按《十道记》云：“水出蕃中，入黔府，历郡界，出拓州至此，有泸沽关。关上有石岸，高三千丈。四时多瘴气，三四月间发，人冲之死。非此时中则人多闷吐，惟五月上伏即无害。故诸葛武侯征越嶲，上疏云‘五月渡泸，深入不毛’。”又按《地志》云：“今昆明道渡所见有武侯道在。”按《十道记》：“水峻急而多巉石，土人以牛皮为船方涉津涘会无川。在泸水之南又有大冢，武侯军此，士卒遭瘟疠，以大冢葬之，在县南。”◎朱国桢《涌幢小品》云：今以渡泸为泸州，非也。泸州，古之江阳。泸水乃今之金沙江，即黑水也。◎齐召南《水道提纲》曰：鸦龙江即古若水，又名打冲河，即古泸水，其北即西番界。金沙江自西南来会，其会处在会川卫西百十里南岸云南大姚县。此江源远不及金沙，而流盛相似也。◎潘眉曰：泸水，即今之金沙江也，在滇、蜀之交。自云南昭通府北流入四川雷波厅界。其水黑，故以为泸耳。在汉为越嶲郡地。若今泸州，在汉为犍为江阳县地，非孔明所渡之泸水也。◎谢鍾英曰：金沙江合打冲河，后通得泸水之名。《寰宇记》以泸水隶会川县下，即指今会理州西南之金沙江而言，今四川宁远府会理州西一百五十里。◎官本“泸惟水”作“泸津水”。◎李龙官曰：《水经注》“禁水北注泸津水”，“惟”字为“津”字之讹。◎沈家本曰：《汉志》作“陆唯水”，“唯”、“惟”字通，此注未必讹，“津”字转讹耳。《文选》注引《汉书》但言“泸水”。</span>
出牂柯郡句町县。
<span class="c2">◎应劭曰：故句町国，◎师古曰：音劬挺。◎王先谦曰：○句町县，三国蜀改属兴古郡。○汪世铎云：句町故县，今贵州兴义府兴义县治。○案：当在云南广南府北境。</span>
</span>
今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝而忠陛下之职分也。

9. <span id="卷三十五·蜀书五·诸葛亮传第五-诸葛亮-9"></span>
“至于斟酌损益，进尽忠言，则攸之、祎、允之任也。愿陛下托臣以讨贼兴复之效；不效，则治臣之罪，以告先帝之灵。若无兴德之言，则责攸之、祎、允等之慢，以彰其咎。
<span class="c1">◎《文选》此句上有“若无兴德之言则”七字，本志《董允传》同。◎梁章钜曰：《文选》初本亦阙此七字，后李善补足之。注云“无此七字，于义有阙”，盖据《董允传》补之也。</span>
陛下亦宜自谋，以谘诹善道，察纳雅言，
<span class="c1">◎胡三省曰：谘事为诹。雅，正也。</span>
深追先帝遗诏。臣不胜受恩感激。今当远离，临表涕零，不知所言。”遂行，屯于沔阳。
<span class="c1">沔阳，见《先主传》。</span>
<span class="c1">◎郭冲三事曰：亮屯于阳平，
<span class="c2">阳平，今陕西汉中府沔县西北，详见《魏志·武帝纪》建安二十年。</span>
遣魏延诸军并兵东下，亮惟留万人守城。晋宣帝率二十万众拒亮，而与延军错道，径至前，当亮六十里所，侦候白宣帝说亮在城中兵少力弱。亮亦知宣帝垂至，已与相偪，欲前赴延军，相去又远，迴迹反追，
<span class="c2">宋本“迴”作“回”。</span>
势不相及，将士失色，莫知其计。亮意气自若，敕军中皆卧旗息鼓，不得妄出菴幔，
<span class="c2">草盖曰菴。布帐曰幔。</span>
又令大开四城门，埽地卻洒。宣帝常谓亮持重，而猥见势弱，疑其有伏兵，于是引军北趣山。明日食时，亮谓参佐拊手大笑曰：“司马懿必谓吾怯，将有强伏，循山走矣。”候逻还白，如亮所言。宣帝后知，深以为恨。◎难曰：案阳平在汉中。亮初屯阳平，宣帝尚为荆州都督，镇宛城，
<span class="c2">◎建兴五年，魏太和元年也。◎《晋书·宣帝纪》：太和元年六月，天子诏帝屯于宛。◎《魏志·明帝纪》：太和元年十二月，新城太守孟达反，诏司马宣王讨之。二年春正月，宣王攻破新城，斩达。</span>
至曹真死后，始与亮于关中相抗御耳。魏尝遣宣帝自宛由西城伐蜀，值霖雨，不果。
<span class="c2">此太和四年事。</span>
此之前后，无复有于阳平交兵事。就如冲言，宣帝既举二十万众，已知亮兵少力弱，若疑其有伏兵，正可设防持重，何至便走乎？案《魏延传》云：“延每随亮出，辄欲请精兵万人，与亮异道会于潼关，亮制而不许；延常谓亮为怯，叹己才用之不尽也。”亮尚不以延为万人别统，岂得如冲言，顿使将重兵在前，而以轻弱自守乎？且冲与扶风王言，显彰宣帝之短，对子毁父，理所不容，而云“扶风王慨然善冲之言”，故知此书举引皆虚。
<span class="c2">◎举引，一校作“众引”。◎严衍曰：此事乃晋初郭冲对扶风王骏之言，冲去亮未远，言必有据。但冲谓此乃亮在阳平时事，夫阳平关在汉中，懿自从魏武破张鲁后，未尝复至汉中，裴松之驳之是也。然因阳平二字，谓冲为妄言，则又不然。何也？骏，懿之子也，使冲言果妄，骏岂不能为父辨诬？而乃慨然善冲之言，即在坐刘宝、桓隰辈，皆思寻隙索瑕，以诋亮谀懿者，终亦不能复难，乃知冲言不妄矣，但非阳平时事耳。</span>
</span>

10. <span id="卷三十五·蜀书五·诸葛亮传第五-诸葛亮-10"></span>
六年春，扬声由斜谷道取郿，
<span class="c1">◎斜谷，见《后主传》建兴八年。郿，今陕西凤翔府郿县东北。◎胡三省曰：○班《志》：斜水出衙岭山，北至郿入渭。○脉水沿山，则斜谷之路可知矣。郿，师古音眉。郿故城，陈仓县东北十五里，故郿城是。◎弼按：郿县故城，在陈仓东南，相距约百余里。身之此注误。</span>
使赵云、邓芝为疑军，据箕谷，
<span class="c1">◎胡三省曰：今兴元府褒县北十五里有箕山，郑子真隐于此。赵云、邓芝所据，即此谷也。又据《后汉书·冯异传》，箕谷当在陈仓之南，汉中之北。◎《一统志》：箕山在今陕西汉中府褒城县西北。后汉建武四年，公孙述将程焉出屯陈仓，冯异迎击破之。焉退走汉川，异追战于箕谷。◎《舆地纪胜》：箕山在褒城县北十五里，上有池，四时不涸，俗号秦王猎池；山内有穴，号丙穴；有谷，号道人谷，即郑子真隐处。◎沈钦韩曰：○《纪要》：箕谷在凤翔府宝鸡县东南四十里，谷口有石如门，曰石门。广二步，宽八步，高一丈。相传蜀五丁所开，汉高通之，以避子午之险。</span>
魏大将军曹真举众拒之。亮身率诸军攻祁山，
<span class="c1">祁山，见《后主传》。</span>
戎阵整齐，赏罚肃而号令明，
<span class="c1">◎姜宸英曰：戎阵整齐，号令严肃，此名将之事，奈何谓亮短于将略！</span>
南安、天水、安定三郡叛魏应亮，关中响震。
<span class="c1">南安郡治豲道，今甘肃巩昌府陇西县东北。天水郡治冀，今巩昌府伏羌县南。安定郡治临泾，今甘肃泾州镇原县南五十里。三郡均详见《魏志·明帝纪》太和元年。</span>
<span class="c1">◎《魏略》曰：始，国家以蜀中惟有刘备。备既死，数岁寂然无声，是以略无备预；
<span class="c2">◎胡三省曰：谓不预为之备也。</span>
而卒闻亮出，
<span class="c2">卒，读曰猝。</span>
朝野恐惧，陇右、祁山尤甚，故三郡同时应亮。</span>
魏明帝西镇长安，命张郃拒亮，亮使马谡督诸军在前，与郃战于街亭。
<span class="c1">◎街亭在今甘肃秦州秦安县东北，详见《魏志·明帝纪》太和二年。◎赵一清曰：○《方舆纪要》卷五十九：戎丘城在秦州西城，武侯使马谡与张郃战于街亭，亲引大军屯于戎丘，即此。街泉城在秦安县东北，汉置县，属天水郡，后汉省入略阳县。</span>
谡违亮节度，举动失宜，大为郃所破。亮拔西县千余家，还于汉中，
<span class="c1">◎西县在今甘肃秦州西南一百二十里，详见《魏志·阎温传》。◎胡三省曰：○《续汉志》：西县，前汉属陇西郡，后汉属汉阳郡，有嶓冢山、西汉水。◎赵一清曰：○《寰宇记》卷一百三十三：梁州西县有诸葛城，即孔明拔陇西千余家还汉中，筑此城以处之，因取名焉。</span>
<span class="c1">◎郭冲四事曰：亮出祁山，陇西、南安二郡应时降，围天水，拔冀城，虏姜维，驱略士女数千人还蜀。人皆贺亮，亮颜色愀然有戚容，谢曰：“普天之下，莫非汉民，国家威力未举，使百姓困于豺狼之吻。一夫有死，皆亮之罪，以此相贺，能不为愧。”
<span class="c2">◎李安溪曰：此言是诸葛心中语，不必难也。</span>
于是蜀人咸知亮有吞魏之志，非惟拓境而已。◎难曰：亮有吞魏之志久矣，不始于此众人方知也，且于时师出无成，伤缺而反者众，三郡归降而不能有。姜维，天水之匹夫耳，获之则于魏何损？拔西县千家，不补街亭所丧，以何为功，而蜀人相贺乎？</span>
戮谡以谢众。上疏曰：“臣以弱才，叨窃非据，亲秉旄钺以厉三军，不能训章明法，临事而惧，至有街亭违命之阙，箕谷不戒之失，咎皆在臣授任无方。臣明不知人，恤事多闇，《春秋》责帅，臣职是当。
<span class="c1">《华阳国志》作“职臣是当”，盖本职汝之由。</span>
请自贬三等，以督厥咎。”于是以亮为右将军，行丞相事，所总统如前。
<span class="c1">◎《汉晋春秋》曰：或劝亮更发兵者，亮曰：“大军在祁山、箕谷，皆多于贼，而不能破贼为贼所破者，则此病不在兵少也，
<span class="c2">◎姚范曰：○《赵云传》：兵弱敌强，失利于箕谷。</span>
在一人耳。
<span class="c2">◎胡三省曰：谓兵之胜败在将也。</span>
今欲减兵损将，
<span class="c2">宋本“损”作“省”，《通鉴》同。</span>
明罚思过，校变通之道于将来；若不能然者，虽兵多何益！自今已后，诸有忠虑于国，但勤攻吾之阙，则事可定，贼可死，功可蹻足而待矣。”于是考微劳，甄烈壮，
<span class="c2">◎《通鉴》作“甄壮烈”。◎胡三省曰：甄，察也，别也。</span>
引咎责躬，布所失于天下，
<span class="c2">《通鉴》“天下”作“境内”。</span>
厉兵讲武，以为后图，戎士简练，民忘其败矣。
<span class="c2">◎胡三省曰：善败者不亡，此之谓也。姜维之败，则不可复振矣。</span>
亮闻孙权破曹休，魏兵东下，关中虚弱。十一月，上言曰：“先帝虑汉、贼不两立，王业不偏安，故托臣以讨贼也。以先帝之明，量臣之才，故知臣伐贼才弱敌强也；然不伐贼，王业亦亡，惟坐待亡，
<span class="c2">《通鉴》“坐”下有“而”字。</span>
孰与伐之？是故托臣而弗疑也。臣受命之日，寝不安席，食不甘味，思惟北征，宜先入南，故五月渡泸，深入不毛，并日而食。臣非不自惜也，顾王业不得偏全于蜀都，故冒危难以奉先帝之遗意也，而议者谓为非计。今贼適疲于西，又务于东，
<span class="c2">◎胡三省曰：疲于西，谓郿县祁山之师。务于东，谓江陵东关石亭之师也。</span>
兵法乘劳，此进趋之时也。谨陈其事如左：
<span class="c2">宋本“如”作“于”。</span>
高帝明并日月，谋臣渊深，然涉险被创，危然后安。今陛下未及高帝，谋臣不如良、平，而欲以长计取胜，坐定天下，此臣之未解一也。
<span class="c2">◎胡三省曰：解，读曰懈，言未敢懈怠也。后皆同。◎严衍曰：解者，晓也。旧注训作懈怠之懈，非是。</span>
刘繇、王朗各据州郡，论安言计，动引圣人，群疑满腹，众难塞胸，今岁不战，明年不征，使孙策坐大，遂并江东，此臣之未解二也。
<span class="c2">◎胡三省曰：坐大，言坐致强大也。策破刘繇在汉献帝兴平二年，破王朗在建安元年。◎王士骐曰：此段有借影而无照应，先后文势，俱不如此，此下定有一转，似以刘繇、王朗自譬，而以孙策譬曹氏。◎何焯曰：遂并江东，下有脱文，当是指斥孙权之语。吴臣讳而削之。◎钱大昭曰：刘繇为豫章太守在兴平中，王朗为会稽太守在建安初。又孙策之卒在建安五年。此疏既上于孙权破曹休之时，则建兴五年也。相隔二三十年，似不必赘述。且云“任用李服而李服图之”，《魏志》亦无此人。窃疑是表为后人伪撰，承祚不采此文，其识高人一等矣。</span>
曹操智计殊绝于人，其用兵也，仿佛孙、吴，
<span class="c2">◎胡三省曰：以操之善兵，亮谓之“仿佛孙、吴”，固未易才也。</span>
然困于南阳，险于乌巢，危于祁连，偪于黎阳，几败北山，
<span class="c2">◎宋本“北”作“伯”。◎钱大昕曰：古“伯”、“白”通。◎赵一清曰：作“北山”是。北山，谓张燕也。◎弼按：曹操无与张燕交战事，燕号黑山，非北山，赵说误。◎姚范曰：当作“北山”。盖攻张鲁，阳平有南北山也。</span>
殆死潼关，然后伪定一时耳，
<span class="c2">◎胡三省曰：困于南阳，谓攻穰为张绣所败也。险于乌巢，谓攻袁绍将淳于瓊时也。偪于黎阳，谓攻袁谭兄弟时也。几败伯山，谓与乌桓战于白狼山时也。殆死潼关，谓与马超战时也。危于祁连，当考，或曰围袁尚于祁山时也。伪定者，言难定一时之功，而有心于篡汉，故曰伪。几，居希翻。◎赵一清曰：祁连，谓邺下滥口之战也。</span>
况臣才弱，而欲以不危而定之，此臣之未解三也。曹操五攻昌霸不下，四越巢湖不成，任用李服而李服图之，委夏侯而夏侯败亡，
<span class="c2">◎胡三省曰：昌霸，昌豨也。操累攻不下，后命于禁击斩之。四越巢湖不成，谓攻孙权也。李服，盖王服也，与董承谋杀操，被诛。夏侯，谓夏侯渊守汉中，为先主所败也。◎姚范曰：《后汉·献纪》及《蜀志·先主传》不云王服为李服，张辽、于禁等传不云昌豨为昌霸，《先主传》作“昌霸”。</span>
先帝每称操为能，犹有此失，况臣驽下，何能必胜？此臣之未解四也。
<span class="c2">◎胡三省曰：驽下者，自谦以马为喻，若驽骀下乘也。</span>
自臣到汉中，中间期年耳，然丧赵云、阳群、马玉、阎芝、丁立、白寿、刘郃、邓铜等及曲长屯将七十余人，
<span class="c2">◎胡三省曰：丧，息浪翻。郃，古合翻，又曷阁翻。曲长，一曲之长也。军行有部，部下有曲，曲各有长。长，丁丈翻。屯将，将屯者也。将，即亮翻。◎何焯曰：赵云以建兴七年卒，散关之役乃在六年。后人或据此疑此表为伪，非也。以《元逊传》观之自明。第此表乃剧论时势之尽非，若发汉中时所陈，得以激励士众，不妨渲洩于外，失之蜀而传之吴，或伯松写留箱箧，元逊钩致之于身后耳。集不载者，益明武侯之慎，非由陈氏之疏。若《赵云传》“七年”字当为“六年”。云本信臣宿将，箕谷失利，適由兵弱，既贬杂号将军以明法。散关之役，使其尚在，必别统万众，使复所负。而不闻再出，其必殁于是冬之前无疑也。◎李慈铭曰：元逊钩得后表者，以《诸葛恪传》恪论出军之意有云“近见家叔父表陈与贼争竞之计”，故谓实有后表也。</span>
突将无前。賨、叟、青羌散骑、武骑一千余人，
<span class="c2">◎胡三省曰：蜀兵谓之叟。賨叟，巴賨之兵也。青羌亦羌之一种。散骑、武骑，当是骑兵分部之名。賨，藏宗翻。◎何焯曰：○《后汉书·董卓传》注云：叟兵即蜀兵也，汉代呼蜀为叟。○又《刘焉传》注引孔安国《尚书传》云：蜀，叟也。○然《光武纪》注引《华阳国志》云：武帝元封二年，叟夷反，将军郭昌讨平之。因开为益州郡。则叟者，蜀之西南夷。○《尚书疏》亦云：叟，蜀夷之别名，即今之云南也。○又《李恢传》：赋出叟、濮耕牛战马。○此叟之在滇显证也。青羌，则青衣羌耳。</span>
此皆数十年之内所纠合四方之精锐，非一州之所有，若复数年，则损三分之二也，当何以图敌？此臣之未解五也。
<span class="c2">◎胡三省曰：言不战而将士耗损已如此也。</span>
今民穷兵疲，而事不可息，事不可息，则住与行劳费正等，而不及虚图之，
<span class="c2">◎官本“及虚”作“及今”，本集作“及蚤”。◎胡三省曰：亮意欲及魏与吴连兵未解，乘虚图之也。</span>
欲以一州之地与贼持久，
<span class="c2">◎《通鉴》作“与贼支久”。◎胡三省曰：支，持也。</span>
此臣之未解六也。夫难平者，事也。
<span class="c2">◎严衍曰：难平，犹言难料。</span>
昔先帝败军于楚，当此时，曹操拊手，谓天下以定。
<span class="c2">◎宋本“已”作“以”。◎胡三省曰：拊手，乘快之意发见于外也。</span>
然后先帝东连吴、越，西取巴、蜀，举兵北征，夏侯授首，此操之失计而汉事将成也。然后吴更违盟，关羽毁败，
<span class="c2">◎胡三省曰：此两“然后”之“然”，转语之辞，与他文“然后”之意不同。</span>
秭归蹉跌，曹丕称帝。凡事如是，难可逆见。臣鞠躬尽力，死而后已，至于成败利钝，非臣之明所能逆睹也。
<span class="c2">◎胡三省曰：自祁山之败，亮益知魏人情伪，故其所言如此。</span>
于是有散关之役。◎此表《亮集》所无，出张俨《默记》。
<span class="c2">◎《晋书·文苑传·张翰传》：翰字季鹰，吴郡吴人也。父俨，吴大鸿胪。◎《史记·伍子胥列传》注：张勃，晋人，吴鸿胪俨之子也，作《吴录》，裴注引之。◎是俨父子三人皆能文之士也。俨字子节，见《吴志·孙晧传》宝鼎元年注引《吴录》。◎沈家本曰：○《隋志》：《嘿记》三卷，吴大鸿胪张俨撰，亡。○二唐志；张俨《默记》三卷。○亦先亡后出者，裴氏此传引二条，一为《后出师表》，一称俨《述佐篇》，是其书各有篇名也。◎袁枚曰：此非孔明作也。夫兵，危事也；伐国，大谋也。张皇六师者有之，一鼓作气者有之，钳马而食以肥应客者有之，未有先自危怯，昭布上下，而后出师者也。若果为亮作，是亮之气馁，而其精已消亡矣。其前表曰“兴复汉室，还于旧都”，“不效，则治臣之罪”，何其壮也！后表曰“坐而待亡，不如伐之”，“成败利钝，非臣所能逆睹”，何其衰也！当是时，街亭虽败，犹拔西县千家以归。蜀之山河天险如故，后主任贤勿贰，非亡国之君。亮再举而斩王双，杀张郃，宣王畏蜀如虎，大势所在，有成无败，有利无钝，已较然矣。何至戚戚嗟嗟，递以才弱敌强，民穷兵疲之语，上危主志，下懈军心。而又称“难平者，事”，以豫解其日后无功之罪，虽至愚者不为，而谓亮之贤而为之乎？表中六难，屡言曹操之败，再言先帝之败，以归命于天，此日者家言也。将军出师而为此言，无谓；己不解，而欲后主解，无益；胸中抱六不解，而贸贸出师，悖矣！按此表上于建兴六年，亮此时年未五十，非当死时也。后死于十二年，天也，非亮之所当知也。诸贤死尽，而劝降之谯周老而不死，天也，又非亮之所当知也。亮不特知汉之必亡，且知已与诸贤之中年必死，岂理也哉？当邓艾入蜀时，使后主听姜维之言，早备阴平及阳安关口，则艾不能入。纵入后，其时罗宪、霍弋犹以重兵据要害，故孙盛以为乞师东国，征兵南中，则蜀不遽亡。将士在剑阁者，闻后主降，咸怒，拔刀斫石。然则亮死后十余年，蜀犹未可亡，而亮出兵时，乃云“坐而待亡”，何邪？然则此表谁作？曰：此蜀亡后好亮者附会董广川明道不计功之说，以夸亮之贤且智，而不知適以毁亮也。裴松之称此表本集所无，出张俨《默记》，陈寿削之，真良史也。◎钱振鍠曰：或疑孔明《后出师表》不真，殆不然。诸葛恪谓“近见家叔父表，陈与贼争竞之计”，按《前表》未尝有“与贼争竞”语，《后表》差近之。恪谓“贼民岁月繁滋”诸语，分明袭用后表。《后表》虽出张俨《默记》，然俨为吴大鸿胪，非伪作孔明表者也。且又安肯曰“孙策坐大，遂并江东”乎？恪所谓近见者即《默记》之本，则有然矣。◎黄以周曰：武侯内治蜀，外征魏，其勋绩赫赫，昭人耳目。然当时好大言者以武侯不能卒厥功，辄短其才。俨作《述佐篇》，尊诸葛，抑司马。而难者又谓诸葛处孤绝之地，战士不满五万，不如闭关守险，无事空劳师旅。俨以为讨贼事不可息，成败利钝非所逆睹，乃托其辞于诸葛，以为《后出师表》，已自道之其意，欲为诸葛解嘲也。而后世偾军之将反从此藉口。昔吾先君子《儆居集》力辩此表之赝，
<span class="c3">黄以周之父周式。</span>
与《前表》辞气迥别。且据《赵云传》，云卒于建兴七年，六年出师，云尚未卒，不得云赵云之丧。后表不载《武侯集》，裴注引此表而云出张俨《默记》，则此表为张俨拟作明矣。孙晧谓俨有出境才，俨亦自以皇华不辱命为言。俨有此学，自能拟此表。于赵云事少有参错，亦无足怪也。</span>
</span>

11. <span id="卷三十五·蜀书五·诸葛亮传第五-诸葛亮-11"></span>
冬，亮复出散关，围陈仓，
<span class="c1">散关、陈仓，均见《后主传》建兴六年。</span>
曹真拒之，亮粮尽而还。
<span class="c1">◎胡三省曰：曹真使郝昭先守，故亮不能克。</span>
魏将王双率骑追亮，亮与战，破之，斩双。七年，亮遣陈式攻武都、阴平。
<span class="c1">宋本作“陈戒”，《通鉴》同。武都、阴平，均见《后主传》建兴七年。</span>
魏雍州刺史郭淮率众欲攻式，
<span class="c1">宋本“攻”作“击”。</span>
亮自出至建威，
<span class="c1">◎《水经·漾水注》：汉水又西，建安川水入焉。其水道源建威西北山，白石戍东南，二源合注，东迳建威城南，又东迳兰坑城北、建安城南，其地故西城之历城也。◎《一统志》：建威城在今甘肃階州城县西，后汉末所置戍守处。景耀初，姜维请于西安建威立诸围戍。◎《张翼传》“延熙中，翼稍迁建威督”，即此。</span>
淮退还，遂平二郡。诏策亮曰：“街亭之役，咎由马谡，而君引愆，深自贬抑，重违君意，听顺所守。前年燿师，馘斩王双；今岁爰征，郭淮遁走；降集氐、羌，兴复二郡，威镇凶暴，功勋显然。方今天下骚扰，元恶未枭，君受大任，幹国之重，而久自挹损，非所以光扬洪烈矣。今复君丞相，君其勿辞。”
<span class="c1">◎《汉晋春秋》曰：是岁，孙权称尊号，其群臣以并尊二帝来告。议者咸以为交之无益，而名体弗顺，宜显明正义，绝其盟好。
<span class="c2">◎胡三省曰：天无二日，土无二王，古今之正义也。</span>
亮曰：“权有僭逆之心久矣，国家所以略其衅情者，求掎角之援也。
<span class="c2">◎胡三省曰：○衅，隙也。情，欲也。○《左传》：戎子驹支对范宣子曰：“譬如捕鹿，晋人角之，诸戎掎之，与晋踣之。”○杜预注曰：掎其足也。</span>
今若加显绝，雠我必深，便当移兵东戍，
<span class="c2">◎官本《考证》曰：戍，当作“伐”。</span>
与之角力，须并其土，乃议中原。彼贤才尚多，将相缉穆，
<span class="c2">《通鉴》“缉”作“辑”。</span>
未可一朝定也。顿兵相持，坐而须老，
<span class="c2">须，待也。</span>
使北贼得计，
<span class="c2">北贼，谓魏也。</span>
非算之上者。昔孝文卑辞匈奴，先帝优与吴盟，
<span class="c2">◎胡三省曰：优，饶也。今人犹谓宽假为优饶。</span>
皆应权通变，弘思远益，
<span class="c2">《通鉴》“弘”作“深”。</span>
非匹夫之为分者也。
<span class="c2">◎官本“也”作“比”。《通鉴》作“非若匹夫之忿者也”。◎胡三省曰：言所计者大也。</span>
今议者咸以权利在鼎足，不能并力，且志望以满，
<span class="c2">宋本“以”作“已”。</span>
无上岸之情，
<span class="c2">◎官本“岸”作“进”。◎胡三省曰：谓孙权之在保江，不能上岸而北向也。</span>
推此，皆似是而非也。何者？其智力不侔，故限江自保；权之不能越江，犹魏贼之不能渡汉，
<span class="c2">◎胡三省曰：言魏不能渡汉而图江陵也。</span>
非力有余而利不取也。若大军致讨，彼上当分裂其地
<span class="c2">宋本“上”作“高”，《通鉴》同。</span>
以为后规，下当略民广境，示武于内，非端坐者也。
<span class="c2">◎胡三省曰：言蜀若破魏，吴亦将分功。</span>
若就其不动而睦于我，我之北伐，无东顾之忧，河南之众不得尽西，此之为利，亦已深矣。
<span class="c2">◎胡三省曰：言蜀与吴和，则虽倾国北伐，不须东顾以备吴，而魏河南之众欲留备吴，不得尽西以抗蜀兵也。</span>
权僭之罪，未宜明也。”乃遣卫尉陈震庆权正号。
<span class="c2">◎唐庚曰：孙权称尊，议者以为交之无益，而名体弗顺，宜绝之。惟孔明以为未可。或问孔明之不绝吴，权邪？正邪？曰：正也，非权也。六国之时，诸侯皆僭矣，孟子以为有王者作，不皆比而诛之，必教之不从而后诛之。然则未教之罪，王者有所不诛。孔明之势既未能有以教吴，则吴之僭拟未可以递责。此王者之法也，非权也。</span>
</span>

12. <span id="卷三十五·蜀书五·诸葛亮传第五-诸葛亮-12"></span>
九年，亮复出祁山，以木牛运，
<span class="c1">◎《通鉴辑览》曰：木牛流马，世称神奇。殊不思巧工设机，只可炫异目前，岂能藉以任重致远？西法其明征也。意亮当时军资未缮，真马牛或不给于用，因权宜制器以济其穷，不过如秧马缫车之类，非偃师幻人所可同日而道。</span>
<span class="c1">◎《汉晋春秋》曰：亮围祁山，招鲜卑轲比能，比能等至故北地石城以应亮。
<span class="c2">◎北地郡，见《魏志·傅嘏传》。◎《元和志》：曹魏于冯翊旧祋翊县置北地郡。◎石城，未详。◎《魏志·明纪》：太和五年，轲比能诣幽州贡名马。◎即为建兴九年事，恐葛公未必能招致也。</span>
于是魏大司马曹真有疾，司马宣王自荆州入朝，魏明帝曰：“西方事重，非君莫可付者。”乃使西屯长安，督张郃、费曜、戴陵、郭淮等。
<span class="c2">戴陵事见《魏志·文纪》黄初元年。</span>
宣王使曜、陵留精兵四千守上邽，
<span class="c2">上邽，今甘肃秦州西南，详见《魏志·明纪》太和五年。</span>
余众悉出，西救祁山。郃欲分兵驻雍、郿，
<span class="c2">◎胡三省曰：雍、郿二县皆属扶风郡。◎《一统志》：雍县故城，今陕西凤翔府凤翔县南。◎郿县见前。</span>
宣王曰：“料前军能独当之者，将军言是也；若不能当而分为前后，此楚之三军所以为黥布禽也。”
<span class="c2">◎《通鉴》：高帝十一年，楚为三军，欲以相救为奇。或说楚将曰：“布善用兵，今别为三，彼败吾一军，余皆走，安能相救？”不听。布果破其一军，其二军散走。◎胡三省曰：观懿此言，盖自知其才不足以敌亮也。</span>
遂进。亮分兵留攻，
<span class="c2">《通鉴》下有“祁山”二字。</span>
自逆宣王于上邽。郭淮、费曜等徼亮，
<span class="c2">徼，读曰邀。</span>
亮破之，因大芟刈其麦，与宣王遇于上邽之东，敛兵依险，军不得交，亮引而还。宣王寻亮至于卤城。
<span class="c2">卤城在西县、冀县之间，在今甘肃巩昌府伏羌县及秦州之间，详见《魏志·夏侯渊传》、《阎温传》、《杨阜传》。</span>
张郃曰：“彼远来逆我，我请战不得，
<span class="c2">《通鉴》无下“我”字，是。</span>
谓我利在不战，欲以长计制之也。且祁山知大军以在近，
<span class="c2">《通鉴》 “以”作“已”。</span>
人情自固，可止屯于此，分为奇兵，示出其后，不宜进前而不敢偪，坐失民望也。今亮县军食少，
<span class="c2">《通鉴》“县”作“孤”。</span>
亦行去矣。”宣王不从，故寻亮。
<span class="c2">◎胡三省曰：有意为之曰故。寻者，随而蹑其后。</span>
既至，又登山掘营，不肯战。贾诩、魏平数请战，
<span class="c2">◎贾诩黄初四年已死，此盖为别一人，《通鉴》作“贾栩”，《晋书·宣帝纪》作“贾嗣”。◎沈家本曰：“诩”字误，“栩”与“嗣”则未知孰是。</span>
因曰：“公畏蜀如虎，奈天下笑何！”宣王病之。
<span class="c2">◎胡三省曰：懿实畏亮，又以张郃尝再拒亮，名著关右，不欲从其计。及进而不敢战，请见势屈，为诸将所笑。</span>
诸将咸请战。五月辛巳，乃使张郃攻无当监何千于南围，
<span class="c2">◎宋本“千”作“平”，《通鉴》同。◎胡三省曰：无当，盖蜀军部之号，言其军精勇，敌人无能当者。使平监护之，故名官曰无当监。南围，蜀军围祁山之南屯。</span>
自案中道向亮。
<span class="c2">◎胡三省曰：案，据也。懿分道进兵，欲以解祁山之围，自据中道，与亮旗鼓相向也。</span>
亮使魏延、高翔、吴班赴拒，大破之，获甲首三千级，玄铠五千领，角弩三千一百张，宣王还保营。
<span class="c2">互见《魏明纪》太和五年。</span>
</span>
粮尽退军，与魏将张郃交战，射杀郃。
<span class="c1">◎郭冲五事曰：魏明帝自征蜀，幸长安，遣宣王督张郃诸军，雍、凉劲卒三十余万，潜军密进，规向剑阁。
<span class="c2">剑阁在今四川保宁府昭化县南，详见《魏志·邓艾传》。</span>
亮时在祁山，旌旗利器，守在险要，十二更下，在者八万。
<span class="c2">◎赵一清曰：○《周官·小司徒》：均土地以稽其人民，而周知其数。上地家七人，可任也者家三人；中地家六人，可任也者二家五人；下地家五人，可任也者家二人。○宋王与之《周礼订义》引吕伯恭云：《司马法》曰：“六尺为步，步百为亩，亩百为夫，夫三为屋，屋三为井，井十为通，通为匹马、三十家、士一人、徒二人。”以《小司徒》参之，司徒之可任者，如此其多；《司马法》之出士徒数，如彼其少。古人用兵皆为不胜计，以虑败也，故不尽用之，虽败尚可扶持。故《小司徒》只言其可任者，非实数也。自此以后，调发者皆用实数，幸而一胜，不幸而一败，则皆不可数矣。晋作州兵，乃是尽数调发，甚非先王之制。他如鲁城作丘甲，苏秦以齐王临淄之中七万户，不下户三男子，而卒已二十一万。曹操谓崔琰曰“昨按户籍，可得三十万众，故为大州”，是皆以实数调发。惟诸葛孔明仅有此意。一蜀之大，其兵多不过十二万，孔明所用八万，常留四万，以为更代。蜀之所以强者，以孔明不尽用之。及蜀之亡，尚有十万二千。数年之间，所折者不过二万耳。〖王鸣盛说同。〗◎何焯曰：蜀户二十八万，男女口九十四万。于二十八万户中，二家零三分之余出一人，于五十六万四千男女口中，四丁零四分发一人，其不忍尽民之力如此。又蜀吏四万人，除四户复除，则是二家出一也。除其中老弱，则是每丁发一人也。〖何说似有误字。〗</span>
时魏军始陈，幡兵適交，参佐咸以贼众强盛，非力不制，
<span class="c2">冯本“不”作“所”。</span>
宜权停下兵一月，以并声势。亮曰：“吾统武行师，以大信为本，得原失信，古人所惜；
<span class="c2">◎《左传》：晋侯围原，命三日之粮。原不降，命去之。谍出曰：“原将降矣。”军吏曰：“请待之。”公曰：“信，国之实也，民之所庇也。得原失信，何以庇之？所亡滋多。”退一舍而原降。</span>
去者束装以待期，
<span class="c2">郝经《续后汉书》“去者”作“更者”。</span>
妻子鹤望而计日，虽临征难，义所不废。”皆催遣令去。于是去者感悦，愿留一战，住者愤踊，思致死命。相谓曰： “诸葛公之恩，死犹不报也。”临战之日，莫不拔刃争先，以一当十，杀张郃，却宣王，一战大剋，此信之由也。◎难曰：臣松之案：亮前出祁山，魏明帝身至长安耳，此年不复自来。且亮大军在关、陇，魏人何由得越亮径向剑阁？亮既出战场，
<span class="c2">宋本“出”作“在”。</span>
本无久住之规，而方休兵还蜀，皆非经通之言。孙盛、习凿齿搜求异同，罔有所遗，而并不多载冲言，
<span class="c2">“多”字衍。</span>
知其乖剌多矣。
<span class="c2">◎宋本无“矣”字，冯本无“多”字。◎郝经曰：世期谓无径向剑阁之理，是也。更兵番下，而亮不失信，御众之道也。故众为尽其死力，而亦以为不然，非也。</span>
</span>
十二年春，亮悉大众由斜谷出，以流马运，据武功五丈原，
<span class="c1">◎《郡国志》：右扶风武功。◎《左传·昭公九年》杜注：骀在武功县所治斄城。◎《括地志》：故斄城一名武功城。◎《寰宇记》：后汉省斄县，复自渭水南移武功县于斄故城，因谓之武功城。◎《一统志》：汉武功县在今郿县界，即斄县故城，今武功县西南三十里。◎《水经·渭水注》：渭水又东迳五丈原北。《魏氏春秋》曰：“诸葛亮据渭水南原，司马懿谓诸将曰：‘亮若出武功，依山东转者，是其勇也。若西上五丈原，诸君无事矣。’亮果屯此原，与懿相御。”渭水又东迳郿县故城南，斜水出武功县西南衙岭山，北历斜谷，迳五丈原东。诸葛亮《与步骘书》曰“仆前军在五丈原，原在武功西十里”。余水出武功县，故亦谓之武功水也。是以诸葛亮表云“臣先遣虎步监孟琰据武功水东，司马懿因水长攻琰营，臣作竹桥越水射之，桥成驰去”。其水北流，注于渭。◎《一统志》：五丈原，在今陕西凤翔府郿县西南，与岐山县接界。</span>
与司马宣王对于渭南。亮每患粮不继，使己志不申，是以分兵屯田，为久驻之基。
<span class="c1">宋本“住”作“驻”，《通鉴》同。</span>
耕者杂于渭滨居民之间，而百姓安堵，军无私焉。
<span class="c1">◎赵一清曰：○《晋书·宣帝纪》：青龙二年，亮又率众十余万出斜谷，垒于郿之渭水南原。天子忧之，遣征蜀护军秦朗督步骑二万，受帝节度。诸将欲住渭北以待之，帝曰：“百姓积聚皆在渭南，此必争之地也。”遂引军而济，背水为垒。因谓诸将曰：“亮若勇者，当出武功依山而东，若西上五丈原，则诸军无事矣。”亮果上原，将北渡渭，帝遣将军周当屯阳遂以饵之。数日，亮不动。帝曰：“亮欲争原而不向阳遂，此意可知也。”遣将军胡遵、雍州刺史郭淮共备阳遂，与亮会于积石，临原而战，亮不得进，还于五丈原。○《世说》曰：诸葛武侯与司马宣王治军渭滨，克日交战。宣王戎服莅事，使人视武侯，独乘素舆，葛巾毛扇，指麾三军，随其进止。宣王叹曰：“诸葛君可谓名士矣。”○又《史通·敛事篇》云：王隐称诸葛亮挑战，冀获曹咎之利，〖◎弼按：曹咎，见《史记·项羽本纪》。〗其事相符，言之谠矣。一清按：武侯数挑战，懿不出，因遣以巾帼妇女之饰以激怒之。知几所指，即此事也。◎梁章钜曰：公北伐者四，凡再出祁山，一出散关，一出斜谷。</span>
<span class="c1">◎《汉晋春秋》曰：亮自至，数挑战。宣王亦表固请战。使卫尉辛毗持节以制之。姜维谓亮曰：“辛佐治仗节而到，贼不复出矣。”亮曰：“彼本无战情，所以固请战者，以示武于其众耳。将在军，君命有所不受，
<span class="c2">◎胡三省曰：孙武子及司马穰苴之言也。</span>
苟能制吾，岂千里而请战邪！”
<span class="c2">◎互见《魏志·明纪》青龙二年注引《魏氏春秋》。◎《通典》卷一百五十《兵三》云：司马宣王使二千余人就军营东南角，大声称万岁。亮使问之，答曰：“吴朝有使至，请降。”亮谓曰：“计吴朝必无降法。卿是六十老翁，何烦诡诳如此！”</span>
◎《魏氏春秋》曰：亮使至，问其寝食及其事之烦简，不问戎事。使对曰：“诸葛公夙兴夜寐，罚二十以上，皆亲览焉；
<span class="c2">◎宋本“览”作“揽”。◎赵一清曰：此条与《魏志·明帝纪》复出。◎何焯曰：罚二十以上，岂无参佐可以平之？孔明虽蹇蹇夙夜，不若是之不谙政体也。</span>
所啖食不至数升。”宣王曰：“亮将死矣。”</span>
相持百余日。其年八月，亮疾病，卒于军，时年五十四。
<span class="c1">◎梁章钜曰：以建兴十二年，公卒，年五十四推之，知其生于汉灵帝辛酉光和四年也。◎弼按：梁氏有《诸葛公年谱》，见《三国志旁证》卷二十一，文繁不录。◎或曰：天下有方贱亨涂，而遽生意外，使可成之志不遂，读之每为雪涕竟日。</span>
<span class="c1">◎《魏书》曰：亮粮尽势穷，忧恚呕血，一夕烧营遁走，入谷，道发病卒。◎《汉晋春秋》曰：亮卒于郭氏坞。◎《晋阳秋》曰：有星赤而芒角，自东北西南流，投于亮营，三投再还，往大还小。俄而亮卒。
<span class="c2">◎《晋书·宣帝纪》：会有长星坠亮之营。</span>
◎臣松之以为亮在渭滨，魏人蹑迹，胜负之形，未可测量，而云呕血，盖因亮自亡而自夸大也。夫以孔明之略，岂为仲达呕血乎？及至刘琨丧师，与晋元帝笺亦云“亮军败呕血”，此则引虚记以为言也。其云入谷而卒，缘蜀人入谷发丧故也。</span>
及军退，宣王案行其营垒处所，曰：“天下奇才也！”
<span class="c1">◎胡三省曰：方亮之出也，懿以为若西上五丈原，诸将无事矣。及亮既死还军，懿案行其营垒处所，以为天下奇才。观此，则知懿已料亮之必屯五丈原，而力不能制，姑为此言，以安众将之心耳。◎或曰：此皆极爱惜推崇之意，何云承祚有不足于武侯邪？</span>
<span class="c1">◎《汉晋春秋》曰：杨仪等整军而出，百姓奔告宣王，宣王追焉。姜维令仪反旗鸣鼓，若将向宣王者，宣王乃退，不敢偪。
<span class="c2">◎胡三省曰：犹孔亮未死也。</span>
于是仪结阵而去，入谷然后发丧。
<span class="c2">◎胡三省曰：入斜谷也。</span>
宣王之退也，百姓为之谚曰：“死诸葛走生仲达。”
<span class="c2">◎胡三省曰：司马懿字仲达。以当日百姓之谚观之，时人之于孔明何如也？</span>
或以告宣王，宣王曰：“吾能料生，不便料死也。”
<span class="c2">◎《通鉴》作“不能料死故也”。◎杜佑曰：孔明料吴不降，明矣。司马不料亮死，暗矣。◎《晋书·宣帝纪》：关中多蒺藜，〖◎《通典》云：杨仪多布铁蒺藜。〗帝使军士二千人著软材平底木屐前行，蒺藜悉著屐，然后马步俱进。追到赤岸，乃知亮死。</span>
</span>

13. <span id="卷三十五·蜀书五·诸葛亮传第五-诸葛亮-13"></span>
亮遗命葬汉中定军山，因山为坟，冢足容棺，敛以时服，不须器物。
<span class="c1">◎《水经·沔水注》：沔水又东迳武侯垒南，诸葛武侯所居也。南枕沔水，水南有亮垒。沔水又东迳沔阳县故城南，其城南临汉水，北带通陆，南对定军山。诸葛亮之死也，遗令葬于其山，因其地势不起坟垄，惟深松茂柏攒蔚川阜，莫知墓塋所在。山东名高平，是亮宿营处，有亮庙。亮薨，百姓野祭。习隆、向充共表立庙沔阳。钟士季征蜀，枉驾设祠。塋东即八阵图也。遗基略在，崩褫难识。◎《一统志》：定军山在陕西汉中府沔县东南十里，两峰对峙，山上平坂，可驻万军。◎何焯曰：葬汉中者，欲后人嗣事于魏也。</span>
诏策曰：“惟君体资文武，明叡笃诚，受遗托孤，匡辅朕躬，继绝兴微，志存靖乱；爰整六师，无岁不征，神武赫然，威镇八荒，将建殊功于季汉，参伊、周之巨勋。如何不吊，事临垂克，遘疾陨丧！朕用伤悼，肝心若裂。夫崇德序功，纪行命谥，所以光昭将来，刊载不朽。今使使持节左中郎将杜琼，赠君丞相武乡侯印绶，谥君为忠武侯。魂而有灵，嘉兹宠荣。呜呼哀哉！呜呼哀哉！”

14. <span id="卷三十五·蜀书五·诸葛亮传第五-诸葛亮-14"></span>
初，亮自表后主曰：“成都有桑八百株，薄田十五顷，子弟衣食，自有余饶。至于臣在外任，无别调度，随身衣食，悉仰于官，不别治生，以长尺寸。若臣死之日，不使内有余帛，外有赢财，以负陛下。”及卒，如其所言。

15. <span id="卷三十五·蜀书五·诸葛亮传第五-诸葛亮-15"></span>
亮性长于巧思，损益连弩，木牛流马，皆出其意；推演兵法，作八阵图，咸得其要云。
<span class="c1">◎《水经·江水注》：江水又东迳诸葛亮图垒南，石碛平旷，望兼川陆，有亮所造八阵图，东跨故垒，皆累细石为之。自垒西去，聚石八行，行间相去二丈，因曰：八阵既成，自今行师庶不覆败。皆图兵势行藏之权，自后深识者所不能了。今夏水漂荡，岁月消损，高处可二三尺，下处磨灭殆尽。◎王观国《学林》云：○《后汉书·窦宪传》班固作《燕然山铭》曰：勒以八阵，莅以威神。○章怀太子注曰：兵法有八阵图。○由此观之，则八阵图盖古法也，非亮创为之也。亮能得古法之意而推行之耳。○刘禹锡《嘉话录》：夔州西市，俯临江岸，沙石下有诸葛亮八阵图，箕张翼舒，鹅形鹳势，聚石分布，宛然尚存。峡水大时，巴、蜀雪消之际，澒涌滉瀁，大木枯槎，随波而下。及乎水落川平，万物皆失故态。诸葛亮小石之堆，行列依然如是。迨今六七百年。○《东原录》谓孙绍先言：武侯夔州八阵图，用八，以石垒。汉州八阵图，用六，以沙垒。皆近千年不泯。用六在用八之后，以其兵少，未能足其数也。或谓八阵之势，天、地、风、云、飞龙、翔鸟、虎翼、蛇蟠也。◎郝经曰：○八阵集迹。○《荆州图经》云：在奉节县西南七里。○又云：在永安宫南一里。渚下平碛，上有孔明八阵图，聚綑石围之，各高五尺，皆棋布相当。中间相去九尺，正中开南北巷，悉广五尺，凡六十四聚。或为人散乱，或为夏水所没，及水退，复依然如故。又有二十四聚，作两层，其后每层各十二聚。○《成都图经》云：武侯之八阵凡三，在夔者六十有四，方阵法也；在弥牟镇者一百二十有八，当头阵法也；其在棋盘市者二百五十有六，下营法也。○《兴元志》：兴元西县亦有八阵。○则八阵凡四矣。◎潘眉曰：○宋神宗云：黄帝始制八阵法，败蚩尤于涿鹿。诸葛亮造八阵图于鱼复平沙之上，垒石为八行。晋桓温见之曰：“常山蛇势也。”文武皆莫能识之。此即九军阵法也。后至隋，韩擒虎深明其法，以授其甥李靖，靖以时遇久乱，将臣深晓其法者颇多，故造六花阵以变九军之法，使世人不能晓之。大抵八阵即九军。九军者，方阵也。六花阵及七军，七军者，圆阵也。○又云：八阵图有四，一在广都之八阵乡，一百二十有八，当头阵法也；一在鱼复永安宫南江滩水上，六十有四，方阵法也；一在沔阳之高平旧垒，二百五十六，下营法也；一在益州城东南隅棋盘市，亦二百五十有六。○杨慎曰：八阵图在蜀者二，一在夔州之永安宫；一在新都之弥牟镇。在新都者，其地象城门四起，中列土垒，约高六尺。耕者或劖平之，经旬余复突出。此乃其精诚之贯，天之所支，而不可或坏者，盖非独人爱惜之而已。◎顾祖禹曰：汉时都肄已有孙吴六十四阵；窦宪常勒八阵击匈奴；晋马隆用八阵以复凉州；陈勰侍白虎幡以武侯遗法教五营士；后魏柔然犯塞，刁雍上表，採诸葛八阵之法，为平地御寇之方；李靖对太宗言六花阵法本于八阵。是则武侯之前，既有八阵，后亦未尝亡也。</span>
<span class="c1">◎《魏氏春秋》曰：亮作八务、七戒、六恐、五惧，皆有条章，以训厉臣子。又损益连弩，谓之元戎，以铁为矢，矢长八寸，一弩十矢俱发。◎《亮集》载作木牛流马法曰：“木牛者，方腹曲头，一脚四足，头入领中，舌著于腹。载多而行少，宜可大用，不可小使；特行者数十里，群行者二十里也。曲者为牛头，双者为牛脚，横者为牛领，转者为牛足，覆者为牛背，方者为牛腹，垂者为牛舌，曲者为牛肋，刻者为牛齿，立者为牛角，细者为牛鞅，摄者为牛鞦轴。牛仰双辕，人行六尺，牛行四步。载一岁粮，日行二十里，而人不大劳。流马尺寸之数，肋长三尺五寸，广三寸，厚二寸二分，左右同。前轴孔分墨去头四寸，径中二寸。前脚孔分墨二寸，去前轴孔四寸五分，广一寸。前杠孔去前脚孔分墨二寸七分，孔长二寸，广一寸。后轴孔去前杠分墨一尺五分，大小与前同。后脚孔分墨去后轴孔三寸五分，大小与前同。后杠孔去后脚孔分墨二寸七分，后载剋去后杠孔分墨四寸五分。前杠长一尺八寸，广二寸，厚一寸五分。后杠与等板方囊二枚，厚八分，长二尺七寸，长一尺六寸五分，广一尺六寸，每枚受米二斛三斗。从上杠孔去肋下七寸，前后同。上杠孔去下杠孔分墨一尺三寸，孔长一寸五分，广七分，八孔同。前后四脚，广二寸，厚一寸五分。形制如象，靬长四寸，径面四寸三分。孔径中三脚杠，长二尺一寸，广一寸五分，厚一寸四分，同杠耳。”
<span class="c2">《通鉴》胡注引此流马尺寸字句少异。</span>
</span>
亮言教疏奏多客观，别为一集。
<span class="c1">◎《隋书·经籍志·正史类》：《论前汉事》一卷，蜀丞相诸葛亮撰。◎《唐书·艺文志》：诸（亮葛）〈葛亮〉《论前汉事》一卷，又音一卷。◎《通志·艺文略》：《汉书音》一卷，诸葛亮撰。◎唐日本国人佐世《见在书目·杂家》：《诸葛武侯上事》九卷。◎诸葛亮、法正、刘巴、李严、伊籍共造《蜀科》，见本志《伊籍传》。◎《唐书·艺文志》：诸葛亮《贞洁记》一卷。◎诸葛亮《哀牢国谱》，见《华阳国志》。◎《隋志·儒家类》：《诸葛武侯集诫》二卷。◎又《总集类》：《诸葛武侯诫》一卷。◎又《兵法类》：梁有《诸葛亮兵法》五卷。◎《通志·艺文略》：《武侯八阵图》一卷。◎《隋志》：蜀丞相诸葛亮《集》二十五卷。</span>

16. <span id="卷三十五·蜀书五·诸葛亮传第五-诸葛亮-16"></span>
景耀六年春，诏为亮立庙于沔阳。
<span class="c1">◎《困学纪闻》卷十三云：昭烈谓武侯之才十倍曹丕。以丕之盛，终身不敢议蜀也。司马懿畏蜀如虎，非武侯之敌。◎《史通》云：陆机《晋史》，虚张拒葛之峰。◎又云：蜀老犹存，知葛亮之多枉。◎然则武侯事迹湮没多矣。〖杭士骏、赵一清均引之。〗</span>
<span class="c1">◎《襄阳记》曰：亮初亡，所在各求为立庙，朝议以礼秩不听，百姓遂因时节私祭之于道陌上。
<span class="c2">◎《砚北杂志》曰：汉中之民当春月男女行哭，首载白楮币，上诸葛公墓，其哭甚哀。</span>
言事者或以为可听立庙于成都者，后主不从。步兵校尉习隆、
<span class="c2">◎胡三省曰：○《姓谱》：习，国名，后以为姓。○《风俗通》：汉有习响，为陈相。</span>
中书郎向充等
<span class="c2">元本“向”作“尚”，又一本“充”作“允”，均误。充为向宠弟。见《宠传》。</span>
共上表曰：“臣闻周人怀召伯之德，甘棠为之不伐；
<span class="c2">◎《诗·召南·甘棠之章》：蔽芾甘棠，勿翦勿伐。召伯所茇。◎《毛传》云：蔽芾，小貌。甘棠，杜也。翦，去。伐，击也。茇，草舍也。◎郑《笺》云：召伯听男女之讼，不重烦劳百姓，止舍小棠之下而听断焉。国人被其德，说其化，思其人，敬其树。</span>
越王思范蠡之功，铸金以存其像。
<span class="c2">◎《国语》：范蠡乘轻舟以浮于五湖，莫知其所终极。王命金工以良金写范蠡之状而朝礼之，浃日而令大夫朝之。</span>
自汉兴以来，小善小德而图形立庙者多矣。况亮德范遐迩，勋盖季世，王室之不坏，实斯人是赖，
<span class="c2">《水经·沔水注》引此作“亮德轨遐迩，勋盖来世，王室之不坏，实赖斯人”，字句少异，较此为允。</span>
而烝尝止于私门，庙像阙而莫立，使百姓巷祭，戎夷野祀，非所以存德念功，述追在昔者也。今若尽顺民心，则渎而无典，
<span class="c2">《沔水注》“渎”作“黩”。</span>
建之京师，又偪宗庙，此圣怀所以惟疑也。臣愚以为宜因近其墓，立之于沔阳，使所亲属以时赐祭，凡其臣故吏欲奉祠者，皆限至庙。断其私祀，以崇正礼。”于是始从之。
<span class="c2">◎《宋书·礼志四》：○何承天曰：《周礼》：“凡有功者，祭于太烝，故代遵之，以元勋配餮。”允等曾不是式，禅又从之，并非礼也。</span>
</span>
秋，魏镇西将军钟会征蜀，至汉川，祭亮之庙，令军士不得于亮墓所左右刍牧樵采。亮弟均，官至长水校尉。亮子瞻，嗣爵。
<span class="c1">◎《襄阳记》曰：黄承彦者，高爽开列，为沔南名士，谓诸葛孔明曰：“闻君择妇，身有丑女，黄头黑色，而才堪相配。”孔明许，即载送之。时人以为笑乐，乡里为之谚曰：“莫作孔明择妇，止得阿承丑女。”
<span class="c2">◎元本“止”作“正”，陈本“止得”作“正谓”。◎《襄阳耆旧传》：汉末诸蔡最盛，蔡讽姐適太尉张温，长女为黄承彦妻，小女为刘景升后妇，瑁之姊也。</span>
</span>

17. <span id="卷三十五·蜀书五·诸葛亮传第五-诸葛亮-17"></span>
《诸葛氏集》目录：开府作牧第一 权制第二 南征第三 北出第四 计算第五 训厉第六综覈上第七 综覈下第八
<span class="c1">毛本“综”作“宗”，误。</span>
 杂言上第九 杂言下第十
<span class="c1">毛本“杂” 作“襍”，误。</span>
贵和第十一 兵要第十二 传运第十三 与孙权书第十四 与诸葛瑾书第十五 与孟达书第十六 废李平第十七 法检上第十八 法检下第十九 科令上第二十 科令下第二十一军令上第二十二 军令中第二十三 军令下第二十四 右二十四篇，凡十万四千一百一十二字。

18. <span id="卷三十五·蜀书五·诸葛亮传第五-诸葛亮-18"></span>
臣寿等言：“臣前在著作郎，
<span class="c1">◎姚范曰：在，疑“佐”字。◎弼按：○《晋志·陈寿传》云：除佐著作郎，出补阳平令，撰蜀相诸葛亮《集》奏之。○是撰《诸葛集》时，正官佐著作郎也。</span>
侍中领中书监济北侯臣荀勖、
<span class="c1">◎《晋书·荀勖传》：勖字公曾，颍川颍阴人，汉司空爽曾孙。武帝受禅，封济北郡公，固辞，为侯。拜中书监，加侍中，领著作。时帝素知太子闇弱，遣勖及和峤往观之。勖还盛称太子之德，而峤云太子如初，于是天下贵峤而贱勖。</span>
中书令关内侯臣和峤
<span class="c1">◎《晋书·和峤传》：峤字长舆，汝南西平人，迁中书令。旧监、令共车入朝，时荀勖为监，峤鄙为人，每同乘，高抗专车而坐。乃使监、令异车，自峤始也。</span>
奏，使臣定故蜀丞相诸葛亮故事。
<span class="c1">◎《华阳国志·十一》：陈寿再为著作耶，吴平后，寿乃鸠合三国史，著魏、蜀、吴三书六十五篇，号《三国志》。又著《古国志》五十篇，品藻典雅。中书监荀勖、令张华深爱之，以班固、史迁不足方也。出为平阳侯相，华又表令次定诸葛亮故事，集为二十四篇。时寿良亦集，故颇不同。◎唐庚曰：魏文帝即为，求孔融之文，以为不灭班、扬。晋武帝践祚，诏定诸葛亮故事。融既魏武之仇恨，亮亦晋宣之敌对，二人之言，宜非当时之所欲闻，而并见收录，惟恐其坠失，荡然无忌，犹有先王大公至正之道存焉。</span>
亮毗佐危国，
<span class="c1">◎《诗·大雅》：天子是毗。◎郑《笺》云：毗，辅也。</span>
负阻不宾，
<span class="c1">◎《论衡》：化不宾为齐民。</span>
然犹存录其言，耻善有遗，诚是大晋光明至德，泽被无疆，自古以来，未之有伦也。辄删除複重，随类相从，凡为二十四篇，篇名如右。

19. <span id="卷三十五·蜀书五·诸葛亮传第五-诸葛亮-19"></span>
“亮少有逸群之才，英霸之器，身长八尺，容貌甚伟，时人异焉。遭汉末扰乱，随叔父玄避难荆州，躬耕于野，不求闻达。时左将军刘备以亮有殊量，乃三顾亮于草庐之中；亮深谓备雄姿杰出，遂解带写诚，厚相结纳。及魏武帝南征荆州，刘琮举州委质，而备失势众寡，无立锥之地。亮时年二十七，
<span class="c1">◎沈家本曰：亮之见权，在建安十三年，以建兴十二年时年五十四推之，则其时年二十八，恐此“七”字误也。</span>
乃建奇策，身使孙权，求援吴会。权既宿服仰备，又睹亮奇雅，甚敬重之，即遣兵三万人以助备。备得用与武帝交战，大破其军，乘胜克捷，江南悉平。后备又西取益州。益州既定，以亮为军师将军。备称尊号，拜亮为丞相，录尚书事。及备殂没，嗣子幼弱，事无巨细，亮皆专之。于是外连东吴，内平南越，立法施度，整理戎旅，工械技巧，
<span class="c1">毛本“技”作“枝”，误。</span>
物究其极，科教严明，赏罚必信，无恶不惩，无善不显，至于吏不容奸，人怀自厉，道不拾遗，强不侵弱，风化肃然也。
<span class="c1">◎或曰：此皆极美之词，无屈抑之意，可知寿非脩怨。</span>

20. <span id="卷三十五·蜀书五·诸葛亮传第五-诸葛亮-20"></span>
“当此之时，亮之素志，进欲龙骧虎视，苞括四海，退欲跨陵边疆，震荡宇内。
<span class="c1">◎或曰：深得武侯之心。</span>
又自以为无身之日，则未有能蹈涉中原、抗衡上国者，是以用兵不戢，屡耀其武。然亮才，于治戎为长，奇谋为短，理民之幹，优于将略。而所与对敌，或值人杰，加众寡不侔，攻守异体，故虽连年动众，未能有克。
<span class="c1">◎或曰：可雪不戢之谤，抑中仍褒。</span>
昔萧何荐韩信，
<span class="c1">◎《汉书·韩信传》：萧何曰：“诸将易得，至如信，国士无双。必欲争天下，非信无可与计事者。”汉王乃拜信为大将。</span>
管仲举王子城父，
<span class="c1">◎《新序》卷四：管仲言齐桓公曰：“平原广囿，车不结轨，士不旋踵，鼓之而三军之士，视死若归，则臣不若王子成甫，请置以为大司马。”◎《左传·文公十一年》：齐襄公之二年，鄋瞒伐齐，齐王子成父获其弟荣如。◎杜注：王子成父，齐大夫。◎梁玉绳曰：王子成父，又作“城父”。〖《管子·小匡》、《吕览·勿躬》、《史》齐、鲁世家并古通用字。〗案城父不知何王之子。韩昌黎《王仲舒神道碑》、《通志·略五》以为姬姓，《魏王基碑》以为王子比干之后，〖钱大昕《金石文跋尾·二》。〗未知孰是。</span>
皆忖己之长，未能兼有故也。亮之器能政理，抑亦管、萧之亚匹也，而时之名将无城父、韩信，故使功业陵迟，大义不及邪？盖天命有归，不可以智力争也。
<span class="c1">◎何焯曰：上云人杰，在其子孙之朝故耳，归之天命，则仍夷之也。</span>

21. <span id="卷三十五·蜀书五·诸葛亮传第五-诸葛亮-21"></span>
“青龙二年春，亮帅众出武功，分兵屯田，为久驻之基。其秋病卒，黎庶追思，以为口实。至今梁、益之民，咨述亮者，言犹在耳，虽《甘棠》之咏召公，
<span class="c1">解见前。</span>
郑人之歌子产，
<span class="c1">◎《左传·襄公三十年》：舆人诵之曰：“我有子弟，子产诲之。我有田畴，子产殖之。子产而死，谁其嗣之？”</span>
无以远譬也。孟轲有云：‘以逸道使民，虽劳不怨；以生道杀人，虽死不忿。’信矣！
<span class="c1">◎何焯曰：上云“用兵不戢”，盖对敌国之词。此又申明其真王者之师也。</span>
论者或怪亮文彩不艳，而过于丁宁周至。臣愚以为咎繇大贤也，周公圣人也，考之《尚书》，咎繇之谟略而雅，周公之诰烦而悉。何则？咎繇与舜、禹共谈，周公与群下矢誓故也。亮所与言，尽众人凡士，故其文指不及得远也。
<span class="c1">◎冯本作“不得及远也”。◎《晋书·李密传》：张华问密曰：“孔明言教何碎？”密曰：“昔舜、禹、皋陶相与语，故得简雅；《大诰》与凡人言，宜碎。孔明与言者无己敌，言教是以碎耳。”华善之。</span>
然其声教遗言，皆经事综物，公诚之心，形于文墨，足以知其人之意理，而有补于当世。
<span class="c1">◎或曰：观此表而犹疑寿者，可谓失言。</span>

22. <span id="卷三十五·蜀书五·诸葛亮传第五-诸葛亮-22"></span>
“伏惟陛下迈纵古圣，
<span class="c1">宋本“纵”作“踪”。</span>
荡然无忌，故虽敌国诽谤之言，咸肆其辞而无所革讳，所以明大通之道也。谨录写上诣著作。臣寿诚惶诚恐，顿首顿首，死罪死罪。泰始十年二月一日癸巳，平阳侯相臣陈寿上。”
<span class="c1">◎宋本“泰始”以下低一字，〖元本低二字。〗别为一行。◎弼按：不必论本传，即此表文，已可为武侯一篇佳传。宋广汉张栻亦撰《武侯传》，事虽详备，文则远逊于此也。◎又按：陈寿上表，自署平阳侯相，与《华阳国志》合，惟与《晋书》本传云“补阳平令”异。钱大昕亦疑《寿传》为误。案《晋书·地理志》“平阳郡平阳，旧尧都，侯国”。平阳在汉为曹参封邑，子孙袭封。后汉末张济封平阳侯。晋元帝时，李矩封平阳侯。至晋初何人封平阳侯，未详也。</span>

23. <span id="卷三十五·蜀书五·诸葛亮传第五-诸葛亮-23"></span>
乔字伯松，亮兄瑾之第二子也，本字仲慎，与兄元逊俱有名于时，论者以为乔才不及兄，而性业过之。初，亮未有子，求乔为嗣，瑾启孙权遣乔来西，亮以乔为己適子，故易其字焉。拜为驸马都尉，随亮至汉中。
<span class="c1">◎亮与兄瑾书曰：“乔本当还成都，今诸将子弟皆得传运，思惟宜同荣辱。今使乔督五六百兵，与诸子弟传于谷中。”◎书在《亮集》。</span>
年二十五，建兴元年卒。
<span class="c1">◎何焯曰：公北驻汉中在建兴五年，“元”字误。思远之生在建兴五年也。详“元”字当作“六”。伯松亦以转运之勤，死于王事。◎钱大昭曰：按《霍峻传》云“亮北驻汉中，请为记室，使与子乔共周旋游处”，与《乔传》合。然北驻汉中之事，后主传及诸葛亮、向朗等传皆在建兴五年，则所云“建兴元年卒”者，误矣。</span>
子攀，官至行护军翊武将军，
<span class="c1">◎洪饴孙曰：翊武将军，一人，蜀所置。</span>
亦早卒。诸葛恪见诛于吴，子孙皆尽，而亮自有胄裔，故攀还复为瑾后。

24. <span id="卷三十五·蜀书五·诸葛亮传第五-诸葛亮-24"></span>
瞻字思远。建兴十二年，亮出武功，与兄瑾书曰：“瞻今已八岁，聪慧可爱，嫌其早成，恐不为重器耳。”
<span class="c1">◎《艺文类聚·二十三》载武侯《诫子书》云：夫君子之行，静以修身，俭以养德，非澹泊无以明志，非宁静无以致远，夫学，须静也；才，须学也。非学无以广才，非静无以成学。慆慢则不能励精，险躁则不能治性。年与时驰，意与岁去，遂成枯落，多不接世，悲叹穷庐，将复何及！</span>
年十七，
<span class="c1">延熙六年。</span>
尚公主，拜骑都尉。其明年为羽林中郎将，
<span class="c1">◎元本、冯本、监本、毛本“羽”作“翰”，宋本作“羽”。◎赵一清曰：○何焯云：翰林名官始此邪？然其职为中郎将，则犹之羽林也。后因亲信宿衙，遂使才藻艺能之士皆待诏焉。及后学士代章王言，乃取翰林子墨客卿之辞为美名，恐反失其本也。○又云：宋本正作“羽林”。○一清案：周群为儒林校尉，则翰林中郎将未足致疑。不必以宋本作“羽林”字为证也。◎潘眉曰：唐以前无翰林官，况冠于中郎将之上，此“翰”字为“羽”字之讹。羽林中郎将，汉旧官也。◎弼按：何说本疑词，赵说牵强，潘说是。羽林中郎将，见《魏志·后妃传·毛后传》。</span>
屡迁射声校尉、
<span class="c1">射声校尉，见《魏志·齐王纪》嘉平六年。</span>
侍中、尚书仆射，加军师将军。瞻工书画，强识念，蜀人追思亮，咸爱其才敏。每朝廷有一善政佳事，虽非瞻所建倡，百姓皆传相告曰：“葛侯之所为也。”是以美声溢誉，有过其实。景耀四年，为行都护卫将军，与辅国大将军南乡侯董厥并平尚书事。六年冬，魏征西将军邓艾伐蜀，自阴平由景谷道旁入。
<span class="c1">◎阴平，今甘肃階州文县治。◎《魏志·邓艾传》：从阴平由邪径经汉德阳亭。◎胡三省曰：此道即所谓阴平景谷道。◎《华阳国志》：自景谷有步道径江油左担行出涪。邓艾从之伐蜀。◎谢鍾英曰：景谷道在文县南。</span>
瞻督诸军至涪亭住，
<span class="c1">宋本、元本、冯本“亭”作“停”。涪，今四川绵州东，见《刘璋传》，又见《邓艾传》。</span>
前锋破，退还，住绵竹。
<span class="c1">◎绵竹，今绵州德阳县北，见《刘焉传》，又见《邓艾传》。◎本志《黄权传》：黄崇随卫将军诸葛瞻拒邓艾。到涪县，瞻盘桓未进，崇屡劝瞻宜速行据险，瞻犹豫未纳，崇至于流涕。会艾长驱而前，瞻却战至绵竹。</span>
艾遣书诱瞻曰：“若降者必表为琅邪王。”
<span class="c1">◎胡三省曰：诸葛氏本琅邪人，故以此诱之。</span>
瞻怒，斩艾使。遂战，大败，临阵死，时年三十七。众皆离散，艾长驱至成都。瞻长子尚，与瞻俱没。
<span class="c1">◎其随瞻战死绵竹者，张飞孙遵，见《飞传》；黄权子崇，见《权传》；李恢弟子球，见《恢传》。◎杜佑曰：汉州德县，邓艾破诸葛瞻于此，因为京观。◎赵一清曰：○《元和郡县志》：初，瞻在涪而艾已入江油，瞻曰：“吾内不除黄皓，外不制姜维，进不守江油。吾有三罪，何面而反？”遂就绵竹埋人脚而战，父子死焉。○《寰宇记》卷七十三：绵竹县故城，在汉州德阳县北三十五里。○李膺《益州记》云：石子头二十里，即故绵竹县城，诸葛瞻埋人脚战处。</span>
<span class="c1">◎干宝曰：瞻虽智不足以扶危，勇不足以拒敌，而能外不负国，内不改父之志，忠孝存焉。◎《华阳国志》曰：尚叹曰：“父子荷国重恩，不早斩黄皓，以致倾败，用生何为！”乃驰赴魏军而死。
<span class="c2">◎《困学纪闻》云：朱晦翁欲传末略载瞻及子尚死节事，
<span class="c3">晦翁，朱熹之号。</span>
以见善善及子孙之义。南轩不以为然，
<span class="c3">南轩，张栻之号。</span>
以为瞻任兼将相，而不能极谏以去黄皓，谏而不听，又不能奉身而退，以冀主之一晤，可谓不克肖矣。兵败身死，虽能不降，仅胜于卖国者尔。以其犹如此，故书子瞻嗣爵，以微见善善之长。以其智不足称，故不详其事，不足法也。◎何焯云：思远于景耀四年以尚书仆射、军师将军行都护卫将军，与董厥共平尚书事，至六年冬亡国，其任事未久，董厥、阎宇位皆在其上，所谓“任兼将相”者，恐未悉当时事势也。姜维略言之而后主不纳，逃谗沓中。思远少为主婿，亦蜀之宫子奇也，能必入乎？◎赵一清曰：朱子之论最为平允，南轩则近于苛矣。◎周寿昌曰：南轩此论，可谓不揣本末而权轻重者矣。瞻、尚父子世臣，任兼将相，岂能以一黄皓而轻为去就？即尚战死时，犹以不早斩黄晧为叹，此亦临难愤语。彼时若真斩晧，不又一袁绍耶？即裴后注引《蜀史》常璩说长老云陈寿常为瞻吏，为瞻所辱，故因此事恶黄晧而云瞻不能匡矫也。是《瞻传》所云将护黄晧，瞻无能匡矫之语，未可全信。国败主降，父子同时赴敌死难，尚未非忠武侯之肖子，将北地王哭庙杀妻子，旋自杀，亦谓其不能挽回危败，徒捐生以塞责，非先主之贤孙也？宋儒执论迂谬，令人愤懑不平，多类此。但不知朱子是作何传，若是修《纲目》，则无传；若《蜀志》，则瞻有专传在后，其子尚即附其父传内，何烦略载邪？</span>
</span>
次子京及攀子显等，咸熙元年内移河东。
<span class="c1">◎案《诸葛氏谱》云：
<span class="c2">《诸葛氏谱》，《隋志》未著录。</span>
京字行宗。
<span class="c2">元本“行”作“仲”。</span>
◎《晋泰始起居注》
<span class="c2">◎沈家本曰：○《隋志》：《晋泰始起居注》二十卷，李轨撰。○二《唐志》同。</span>
载诏曰：“诸葛亮在蜀，尽其心力，其子瞻临难而死义，天下之善一也。其孙京，随才署吏。”后为郿令。
<span class="c2">郿，见前。</span>
◎尚书仆射山涛《启事》曰：“郿令诸葛京，祖父亮，遇汉乱分隔，父子在蜀，虽不达天命，要为尽心所事。京治郿自复有称，臣以为宜以补东宫舍人，以明事人之理，副梁、益之论。”◎京位至广州刺史。
<span class="c2">宋本“广”作“江”。</span>
</span>

25. <span id="卷三十五·蜀书五·诸葛亮传第五-诸葛亮-25"></span>
董厥者，丞相亮时为府令史，亮称之曰：“董令史，良士也。吾每与之言，思慎宜適。”徙为主簿。亮卒后，稍迁至尚书仆射，代陈祗为尚书令，迁大将军，平台事，
<span class="c1">◎钱大昭曰： “大将军”上当有“辅国”二字。</span>
而义阳樊建代焉。
<span class="c1">义阳，今河南南阳府桐柏县东，见《魏志·武文世王公传·彭城王据传》。</span>
<span class="c1">◎案《晋百官表》：
<span class="c2">◎沈家本曰：○《隋志》：梁有荀绰《百官表注》十六卷。</span>
董厥字龚袭，亦义阳人。建字长元。</span>
延熙二十四年，以校尉使吴，值孙权病笃，
<span class="c1">◎何焯曰：孙权殁于延熙十五年，“二”字衍文。且延熙止二十年，亦无二十四年也。权寝疾，召诸葛恪于武昌，正延熙十四年事。</span>
不自见建。权问诸葛恪曰：“樊建何如宗预也？”恪对曰：“才识不及预，而雅性过之。”后为侍中，守尚书令。
<span class="c1">◎钱仪吉曰：史传董厥，忽入樊建使吴事，语似不伦。且上文称厥代陈祗为尚书令，此景耀元年祗卒而厥代也，又云“迁大将军平台事，而义阳樊建代焉”，此景耀四年厥迁辅国大将军平尚书事，而建代厥为尚书令也。既言建代厥为尚书令，此又言建后为侍中，守尚书令，前后重出，必非承祚本书，疑此五十字〖◎弼按：应作“五十四字”。〗本在注“建字长元”之下，而误为正文者。惟他书引《晋百官表》但有名字爵里，而此独记事，或“延熙”以上更有脱文。</span>
自瞻、厥、建统事，姜维常征伐在外，宦人黄晧窃弄机柄，
<span class="c1">◎刘咸炘曰：特书此见亮死而汉亡，无人继之也。</span>
咸共将护，无能匡矫，
<span class="c1">◎胡三省曰：揉曲使直曰矫。</span>
<span class="c1">◎孙盛《异同记》曰：瞻、厥等以维好战无功，国内疲弊，宜表后主，召还为益州刺史，夺其兵权；蜀长老犹有瞻表以阎宇代维故事。晋永和三年，蜀史常璩说蜀长老云：“陈寿尝为瞻吏，为瞻所辱，故因此事归恶黄晧，而云瞻不能匡矫也。”</span>
然建特不与晧和好往来。蜀破之明年春，厥、建俱诣京都，同为相国参军，其秋并兼散骑常侍，使蜀慰劳。
<span class="c1">◎刘咸炘曰：尚云厥、建附此者，以其与瞻将护黄晧，不守亮亲小人之戒，蜀汉所以倾颓也。按此二人若合于陈震、董允、吕乂、陈祗传中，则首尾完具。</span>
<span class="c1">◎《汉晋春秋》曰：樊建为给事中，晋武帝问诸葛亮之治国，建对曰：“闻恶必改，而不矜过，赏罚之信，足感神明。”帝曰：“善哉！使我得此人以自辅，岂有今日之劳乎！”建稽首曰：“臣窃闻天下之论，皆谓邓艾见枉，陛下知而不理，此岂冯唐之所谓‘虽得颇、牧而不能用’者乎！”
<span class="c2">◎《史记·冯唐传》：唐事文帝。上曰： “嗟乎，吾独不得廉颇、李牧时为吾将，吾岂忧匈奴哉！”唐曰：“主臣！陛下虽得廉颇、李牧，弗能用也。”</span>
帝笑曰：“吾方欲明之，卿言起我意。”于是发诏治艾焉。
<span class="c2">元本“治”作 “理”。</span>
</span>

26. <span id="卷三十五·蜀书五·诸葛亮传第五-诸葛亮-26"></span>
评曰：诸葛亮之为相国也，抚百姓，示仪轨，
<span class="c1">◎胡三省曰：仪，度也。轨，法也。</span>
约官职，从权制，开诚心，布公道；尽忠益时者虽雠必赏，犯法怠慢者虽亲必罚，服罪输情者虽重必释，游辞巧饰者
<span class="c1">冯本“饰”作“伤”，误。</span>
虽轻必戮；善无微而不赏，恶无纤而不贬；庶事精练，物理其本，
<span class="c1">◎胡三省曰：言事事物物必从其本而治之。</span>
循名责实，虚伪不齿；终于邦域之内，咸畏而爱之，刑政虽峻而无怨者，以其用心平而劝戒明也。可谓识治之良才，管、萧之亚匹矣。
<span class="c1">◎胡三省曰：亚，次也。匹，偶也。</span>
然连年动众，未能成功，盖应变将略，非其所长欤！
<span class="c1">◎常璩曰：诸葛亮虽资英霸之能，而非中兴之器，欲以区区之蜀，假已废之命，北吞强魏，抗衡上国，不亦难哉！似宋襄求霸者乎？然亮政脩民理，威武外振，爰迄琬、祎，遵修弗革。摄乎大国之间，以弱为强，犹可自保。姜维才非亮匹，志继洪轨，民嫌其劳，家国亦丧矣。◎袁宏《三国名臣序赞》曰：孔明盘桓，俟时而动，遐思管、乐，远明风流。治国以礼，民无怨声，刑罚不滥，没有余泣。虽古之遗爱，何以加兹！及夫临终顾托，受遗作相，刘后授之无疑心，武侯处之无惧色，继体纳之无贰情，百姓信之无异辞，君臣之际，良可咏矣！◎又曰：堂堂孔明，基宇宏邈。器同生民，独禀先觉。标榜风流，远期管、乐。初九龙盘，雅志弥确。百六道丧，干戈迭用。苟非命世，孰扫雰雺？宗子思宁，薄言解控。释褐中林，郁为时栋。◎洪迈《容斋随笔》卷八云：诸葛孔明千载人，用兵行师，本仁义节制，三代以降未有也。操心制行，一出于诫。生于乱世，躬耕陇亩，使无徐庶一言，玄德三顾，必不求闻达。始见玄德，论荆、益可取，言如蓍龟，终身不易。二十余年之间，君信之，士大夫仰之，夷夏服之，敌人畏之，司马懿叹为奇才，钟会祭其墓。此岂智力策虑所能致哉！◎张溥曰：诸葛亮之说先主借荆州取益州也，其道皆杂王霸行之。及受顾命辅后主，则行事纯乎王矣。以王霸杂行者，师出于奇；纯乎王者，师出于正。出于奇者，非大胜即大败；出于王者，无大胜亦无大败。辅英主以奇，辅弱主以正。昭烈既崩，亮敢用奇哉？魏延子午谷之策，仿佛孙、吴，亮危而不用者，知彼知己，计虑审矣。亮所能者，日用兵而民不知兵，日调赋而国不知赋，军农并兴，若行无事。以周公之法寓于管子之令，而天下莫能窥其间，是以神也。混一之朝，有征无战，角立之国，有战有守。蜀，守国也，非战国也。后主为君，守而不足，诸葛亮为相，战且守而有余。西晋降而东，汴宋降而南时，可为十倍蜀矣，其如无亮何！◎李安溪曰：武侯实仁义节制王者之师，寿以为短于奇谋，此其识见之差，非有所怼憾。◎王鸣盛曰：《晋书》称陈寿“作《三国志》，善叙事，有良史之才”。又云“寿父为马谡参军，谡为诸葛亮所诛，寿父亦坐髡。寿为《亮传》，谓‘将略非长，无应敌之才’，议者每以此少之”。《晋书》好引杂说，故多芜秽，此亦其一也。街亭之败，寿直书马谡违亮节度，为张郃所破。初未尝以私隙咎亮。至谓亮将略非长，则张俨、袁准之论皆然，非寿一人之私言也。寿入晋后，撰次《亮集》表上之，推许甚至。本传特附其目录并上书表，创史家未有之例，尊亮极矣。评中反覆盛赞其刑赏之当，则必不以父坐罪为嫌。廖立、李平为亮废窜，尚能感泣无怨，明达如寿，顾立、平之不若邪？亮六出祁山，〖◎弼按：武侯再出祁山，此云“六出”，误。〗终无一胜，则可见为节制之师，于进取稍钝，自是实录。◎于慎行曰：魏延请假精兵五千从褒中取长安，而孔明不用。正使延不可使者，诸将之中更无可使者邪？坐失良图，以正取胜，数出无功，继之以死。陈寿之短其用兵，言不漫矣。◎黄恩彤曰：王伯厚谓武侯不用魏延之计，非短于将略，在《易·师》之上六曰“小人勿用”。何义门谓魏延虽雄猛，不可专任。蜀兵寡，分则不可以临敌。王论其理，何论其势，尽之矣。至谓陈寿因此短其用兵，则亦未尝详读本传也。按建兴六年，武侯攻祁山，以马谡违节制败，然犹拔西县反。是年冬，复出散关，以粮尽退，斩魏将王双。九年复出祁山，以粮尽退，射杀魏将张郃。盖自出师以来，多因馈饷不继，致挠其锐。然每退则擒馘上将，全师振旅而还，不可谓短于用兵也。且陈寿之推武侯亦至矣。其初出祁山也，则曰“戎阵整齐，赏罚肃而号令明”，其没而军退也，则曰“宣王案行其营垒，叹为天下奇才”，序述如此，虽孙吴何以过哉？寿以晋臣论敌国之相，扬之乎，惧乖立言之体；抑之乎，又失是非之真。是以隐约低昂以见意，一则曰“所以对敌，或值人杰”，为仲达之受巾帼讳也，又曰“天命有归，不可以智力争”，以见司马非诸葛之敌，诸葛非用兵之失也。读者不察，反谓訾武侯短于用兵，岂知其意者哉！◎刘咸炘曰：黄氏此论，乃据上文集表文，以释评语“应变将略非长”之疑也。然表中亦言“治戎为长，奇谋为短，理民之幹，优于将略”，是岂皆诡辞邪？尚氏亦据表文，言寿之评亮，正以蜀人仕晋，不得不为司马懿回护耳。夫为懿回护，不书懿短可矣，何必贬亮乎？◎蒋超伯曰：俞文豹云古今论孔明者莫不以忠义许之，然谓之识时务则可，谓之明大义则未也。其说有四：备虽称中山靖王之后，服属疏远，世数难考，犹宋高祖自称楚元王后，故《通鉴》不以绍汉统。周瑜以枭雄目之，司马懿以诈力鄙之，亮独何见而委身焉？一也；备之枉驾草庐也，曰“主上蒙尘，欲伸大义于天下”，其辞甚正。亮开之以跨荆、益，成霸业之利，而备之志始移，无复以献帝为念，未尝使一介行李诣行在所，二也；求救于吴，无一言及献帝，而说以鼎足之说，当三国时而为是说，献帝无复染指之望矣，三也；备之称王汉中，则建安二十四年也，献帝尚在，敢于自王。闻献帝遇害，亮不能仗大义连孙吴声罪讨贼，遽请继位，费诗以为大敌未克，便先自立，恐人心疑惑，亮反怒而黜之，四也。俞责虽刻，然元遗山诗意亦同。《丰山怀古》云：“吴人操等耳，忍与分河、潼。二民汉遗黎，尺地汉故封。一券损半产，二祖宁汝容？端本一以失，孤唱谁当从。至今有遗恨，庙柏号阴风。”</span>
<span class="c1">◎《袁子》曰：或问：“诸葛亮何如人也，”袁子曰：“张飞、关羽与刘备俱起，爪牙腹心之臣，而武人也。晚得诸葛亮，因以为佐相，而群臣悦服，刘备足信、亮足重故也。
<span class="c2">局本 “信”作“相”，误。</span>
及其受六尺之孤，摄一国之政，事凡庸之君，专权而不失礼，行君事而国人不疑，如此即以为君臣百姓之心欣戴之矣。
<span class="c2">◎官本《考证》曰：君臣，疑作“群臣”。</span>
行法严而国人悦服，用民尽其力而下不怨。及其兵出入如宾，行不寇，刍荛者不猎，如在国中。其用兵也，止如山，进退如风，兵出之日，天下震动，而人心不忧。亮死至今数十年，国人歌思，如周人之思召公也。孔子曰‘雍也可使南面’，诸葛亮有焉。”又问：“诸葛亮始出陇右，南安、天水、安定三郡人反应之。若亮速进，则三郡非中国之有也。而亮徐行不进；既而官兵上陇，三郡复，亮无尺寸之功，失此机，何也？”袁子曰：“蜀兵轻锐，
<span class="c2">锐，当作 “脱”，</span>
良将少，亮始出，未知国中强弱，
<span class="c2">国中，宋本作“中国”。</span>
是以疑而尝之。且大会者不求近功，所以不进也。”曰：“何以知其疑也？”袁子曰：“初出迟重，屯营重複，后转降未进兵欲战，亮勇而能斗，三郡反而不速应，此其疑征也。”曰：“何以知其勇而能斗也？”袁子曰：“亮之在街亭也，前军大破，亮屯去数里，不救；官兵相接，又徐行，此其勇也。亮之行军，安静而坚重；安静则易动，坚重则可以进退。亮法令明，赏罚信，士卒用命，赴险而不顾，此所以能斗也。”曰：“亮率数万之众，其所兴造，若数十万之功，是其奇者也。所至营垒、井灶、圊溷、藩篱、障塞皆应绳墨。一月之行，去之如始至，劳费而徒为饰好，何也？”袁子曰：“蜀人轻脱，亮故坚用之。”曰：“何以明其然也？”
<span class="c2">宋本“明”作“知”。</span>
袁子曰：“亮治实而不治名，志大而所欲远，非求近速者也。”曰：“亮好治官府、次舍、桥梁、道路，此非急务，何也？”袁子曰：“小国贤才少，故欲其尊严也。亮之治蜀，田畴辟，仓廪实，器械利，蓄积饶，朝会不譁，
<span class="c2">宋本、元本“譁”作“华”。</span>
路无醉人。夫本立故末治，有余力而后及小事，此所以劝其功也。”曰：“子之论诸葛亮，则有证也。以亮之才而少其功，何也？”袁子曰：“亮，持本者也，其于应变，则非所长也，
<span class="c2">◎姜宸英曰：以亮之才，而陈、袁之徒皆有不能应变之论，信乎人不可以无年。</span>
故不敢用其短。”曰：“然则吾子美之，何也？”袁子曰：“此固贤者之远矣，安可以备体责也。夫能知所短而不用，此贤者之大也；知所短则知所长矣。夫前识与言而不中，
<span class="c2">◎或曰：“前识”句未详。</span>
亮之所不用也，此吾之所谓可也。”◎吴大鸿胪张俨作《默记》，其《述佐篇》论亮与司马宣王书曰：汉朝倾覆，天下崩坏，
<span class="c2">《御览》作“天下分崩”。</span>
豪杰之士，竞希神器。魏氏跨中土，刘氏据益州，并称兵海内，为世霸王。诸葛、司马二相，遭值际会，托身盟主，
<span class="c2">《册府》“盟”作“明”。</span>
或收功于蜀汉，或册名于伊、洛。丕、备既没，后嗣继统，各受保阿之任，辅翼幼主，不负然诺之诚，亦一国之宗臣，
<span class="c2">《御览》“宗”作“守”。</span>
霸王之贤佐也。历前世以观近事，二相优劣，可得而详也。孔明起巴、蜀之地，蹈一州之土，方之大国，其战士人民，盖有九分之一也，而以贡贽大吴，
<span class="c2">此吴人之辞，不足异也。</span>
抗对北敌，至使耕战有伍，刑法整齐，提步卒数万，长驱祁山，慨然有饮马河、洛之志。仲达据天下十倍之地，仗兼并之众，据牢城，拥精锐，无禽敌之意，务自保全而已，使彼孔明自来自去。若此人不亡，终其志意，连年运思，刻日兴谋，则凉、雍不解甲，中国不释鞍，胜负之势，亦已决矣。昔子产治郑，诸侯不敢加兵，蜀相其近之矣。方之司马，不亦优乎！或曰：“兵者凶器，战者危事也，有国者不务保安境内，绥静百姓，而好开辟土地，征伐天下，未为得计也。诸葛丞相诚有匡佐之才，然处孤绝之地，战士不满五万，
<span class="c2">◎沈家本曰：前注引郭冲五事云“十二更下，在者八万”，冲言虽不可信，而后主降魏之时，带甲将士十万二千，乃蜀兵实数也。此称“五万”，盖非其实。至建兴五年诏中称“统领步骑二十万众”，乃是虚数。</span>
自可闭关守险，君臣无事。空劳师旅，无岁不征，未能进咫尺之地，开帝王之基，而使国内受其荒残，西土苦其役调。魏司马懿才用兵众，未易可轻，量敌而进，兵家所慎；若丞相必有以策之，
<span class="c2">宋本 “策”作“筭”，下同。</span>
则未见坦然之勋，若无策以裁之，则非明哲之谓，海内归向之意也。余窃疑焉，请闻其说。”答曰：“盖闻汤以七十里、文王以百里之地而有天下，皆用征伐而定之。揖让而登王位者，惟舜、禹而已。今蜀、魏为敌战之国，势不俱王，自操、备时，强弱县殊，而备犹出兵阳平，禽夏侯渊。羽围襄阳，将降曹仁，生获于禁。当时北边大小忧惧，孟德身出南阳，乐进、徐晃等为救，围不即解。故蒋子通言彼时有徙许渡河之计。会国家袭取南郡，
<span class="c2">国家，谓吴也。</span>
羽乃解军。玄德与操，智力多少，士众众寡，用兵行军之道，不可同年而语，犹能暂以取胜，是时又无大吴掎角之势也。今仲达之才，减于孔明，当时之势，异于曩日，玄德尚与抗衡，孔明何以不可出军而图敌邪？昔乐毅以弱燕之众，兼从五国之兵，
<span class="c2">◎《史记·乐毅传》：乐毅于是并护赵、楚、韩、魏、燕之兵以伐齐。◎《索隐》云：护，谓总领之也。</span>
长驱强齐，下七十余城。今蜀汉之卒，不少燕军，君臣之接，信于乐毅，加以国家为脣齿之援，东西相应，首尾如蛇，形势重大，不比于五国之兵也，何惮于彼而不可哉？夫兵以奇胜，制敌以智，土地广狭，人马多少，未可偏恃也。余观彼治国之体，当时既肃整，遗教在后，及其辞意恳切，陈进取之图，忠谋謇謇，义形于主，虽古之管、晏，何以加之乎？”◎《蜀记》曰：晋永兴中，
<span class="c2">晋惠帝末年。</span>
镇南将军刘弘
<span class="c2">弘事见《魏志·刘馥传》注引《晋阳秋》。</span>
至隆中，观亮故宅，立碣表闾，命太傅掾犍为李兴为文曰：
<span class="c2">◎《晋书·孝友传·李密传》：密字令伯，犍为武阳人。二子赐、兴。兴字雋石，亦有文才。刺史罗尚辟别驾。尚为李雄所攻，使兴诣镇南将军刘弘求救，兴因愿留，为弘参军而不还。尚白弘，弘即夺其手版而遣之。兴之在弘府，弘立诸葛孔明、羊叔子碣，使兴俱为之文，甚有辞理。◎《华阳国志·十一》曰：兴，太傅参军。◎《晋书斠注》曰：刘弘未为太傅，盖以弘受东海王节制，故误以为太傅参军也。</span>
“天子命我，于沔之阳，听鼓鞞而永思，
<span class="c2">◎元本、冯本、毛本“鞞”作“鞸”，误。◎《礼记·乐记篇》：君子听鼓鼙之声，而则思将帅之臣。</span>
庶先哲之遗光，登隆山以远望，轼诸葛之故乡。盖神物应机，大器无方，通人靡滞，大德不常。故谷风发而驺虞啸，
<span class="c2">◎《诗·邶风·谷风之章》：习习谷风，以阴以雨。◎《毛传》云：东风谓之谷风，阴阳合而谷风至。◎《诗·召南·驺虞之章》：于嗟乎驺虞！◎《毛传》云：驺虞，义兽也。白虎黑文，不食生物，有至信之德则应之。◎郑《笺》云：于嗟，美之也。</span>
云雷升而潜鳞骧；挚解褐于三聘，
<span class="c2">◎《史记·汤本纪》：伊尹名阿衡。◎《索隐》云：《孙子兵书》“伊尹名挚”，孔安国亦曰“伊挚”。然解（音）〈者〉以阿衡为官名。◎《孟子》：伊尹耕于有莘之野，汤三使往聘，故就汤而说之。</span>
尼得招而褰裳，
<span class="c2">◎《史记·孔子世家》：孔子字仲尼，季康子以币迎孔子，孔子归鲁。</span>
管豹变于受命，
<span class="c2">◎《史记·管晏列传》：管仲事公子纠。及小白立为桓公，公子纠死，管仲囚焉。鲍叔遂进管仲。管仲既用，任政于齐，齐桓公以霸。</span>
贡感激以回庄，
<span class="c2">◎《汉书·贡禹传》：禹字少翁，琅邪人。上书曰：“臣禹犬马之齿八十一，愿乞骸骨，及身生归乡里。”天子报曰：“《传》曰：‘亡怀土，何必思故乡！’”后以禹为御史大夫，列于三公。</span>
异徐生之摘宝，释卧龙于深藏，伟刘氏之倾盖，
<span class="c2">◎《史记·邹阳传》：谚曰：“有白头如新，倾盖如故。”何则？知与不知也。◎《索隐》曰：○服虔云：人不相知，才能交至白头，犹如新也。倾盖如故，如吴札、（季）〈郑〉侨也。○《家语》：孔子遇程子于途，倾盖而语。○又《志林》云：倾盖者，道行相遇，軿车对语，两盖相切，小欹之义，故曰倾盖也。○文颍曰：倾盖，犹交盖驻车也。</span>
嘉吾子之周行。
<span class="c2">◎《诗·小雅·鹿鸣之章》：人之好我，示我周行。◎《毛传》云：周，至。行，道也。◎郑《笺》云：周行，周之列位也，言己维贤是用也。</span>
夫有知己之主，则有竭命之良，固所以三分我汉鼎，
<span class="c2">宋本 “汉”作“九”。</span>
跨带我边荒，抗衡我北面，驰骋我魏疆者也。英哉吾子，独含天灵。岂神之祗，岂人之精？何思之深，何德之清！异世通梦，恨不同生。推子八阵，不在孙、吴，
<span class="c2">或校改“在”作“亚”。</span>
木牛之奇，则亦般模，
<span class="c2">◎官本《考证》曰：宋本作“则非”，言非前人所规也。◎《礼记·檀弓下》：季康子之母死，公输若方小敛，般请以机封。◎郑注云：公输若，匠师。般若之族，多技巧也。◎《孟子》：公输子之巧。◎弼按，上文举孙、吴为二人，此云“般模”，亦当为二人。般模未详。</span>
神弩之功，一何微妙！千井齐甃，
<span class="c2">◎《易·井卦》六四：井甃，无咎。象曰：井甃无咎，修井也。◎甃，侧旧反。◎马云：为瓦里下达上也。◎干云：以甎垒井曰甃。◎《字林》云：井，壁也。◎《子夏传》云：甃亦治也。</span>
又何秘要！昔在颠、夭，
<span class="c2">◎《史记·周本纪》：太颠、闳夭皆执剑以卫武王。</span>
有名无迹，孰若吾侪，
<span class="c2">“侪”字疑做“侯”。</span>
良筹妙画？臧文既没，以言见称，
<span class="c2">◎《左传·襄公二十四年》：穆叔对范宣子曰：“鲁有先大夫曰臧文仲，既没，其言立，此之谓不朽。”</span>
又未若子，言行并征。夷吾反坫，
<span class="c2">◎《论语》：邦君为两君之好，有反坫，管氏亦有反坫。◎《正义》曰：管仲，齐大夫管夷吾也。反坫，反爵之坫，在两楹之间。人君与邻国为好会，其献酢之礼，更酌，酌毕，则各反爵于坫上，大夫则无之。今管仲亦有反爵之坫，僭滥如此，是不知礼也。</span>
乐毅不终，
<span class="c2">◎《史记·乐毅传》：乐毅下齐七十余城以属燕。会燕昭王死，子惠王立，得齐反间，乃召乐毅。乐毅畏诛，遂西降赵。</span>
奚比于尔，明哲守冲。临终受寄，让过许由，
<span class="c2">◎《韩非子》：尧以天下让许由，许由逃之。</span>
负扆莅事，民言不流。
<span class="c2">◎《荀子·儒效篇》：武王崩，成王幼，周公屏成王而及武王，履天子之籍，负扆而坐，诸侯趋走堂下。◎《尔雅》：牖户之间谓之扆。◎扆，于宜反，音依。◎《尚书·金縢篇》：武王既丧，管叔及其群弟乃流言于国，曰：“公将不利于孺子。”</span>
刑中于郑，教美于鲁，蜀民知耻，河、渭安堵。匪皋则伊，宁彼管、晏，岂徒圣宣，
<span class="c2">局本“徒”作“徙”，误。</span>
慷慨屡叹！昔尔之隐，卜惟此宅，仁智所处，能无规廓。日居月诸，时殒其夕，谁能不殁，贵有遗格。惟子之勋，移风来世，咏歌余典，懦夫将厉。遐哉邈矣，厥规卓矣，凡若吾子，难可究已。
<span class="c2">已，或作“矣”。</span>
畴昔之乖，万里殊涂；今我来思，觌尔故墟。汉高归魂于丰、沛，
<span class="c2">◎元本作 “魂归”。◎《史记·高祖本纪》：高祖谓沛父兄曰：“吾虽都关中，万岁后，吾魂魄犹乐思沛。”</span>
太公五世而反周，
<span class="c2">◎《礼记》：太公封于营丘，比及五世，皆反葬于周。◎郑玄曰：太公受封，留为太师，死，葬于周。五世之后，乃葬齐。</span>
想魍魉以仿佛，冀影响之有余。魂而有灵，岂其识诸！”◎王隐《晋书》云：李兴，密之子，一名安。</span>
