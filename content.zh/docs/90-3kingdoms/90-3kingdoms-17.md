---
weight: 18
title: 卷十七·魏书十七·张乐于张徐传第十七
---

# 卷十七·魏书十七·张乐于张徐传第十七

1. <span id="卷十七·魏书十七·张乐于张徐传第十七-1"></span>
魏书十七张乐于张徐传第十七
三国志十七

2. <span id="卷十七·魏书十七·张乐于张徐传第十七-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">文本提供：三国友盟</span>
<span class="c1">复校：擎骥</span>

## 张辽

1. <span id="卷十七·魏书十七·张乐于张徐传第十七-张辽-1"></span>
张辽字文远，雁门马邑人也。
<span class="c1">◎《郡国志》：并州雁门郡马邑。◎干宝《搜神记》曰：昔秦人筑城于武州塞内以备胡，城成而崩者数矣。有马驰走其地，周旋反复，父老异之，因依以筑城，城乃不崩，遂名之为马邑。◎《一统志》：马邑故城，今山西朔平府朔州城外西北隅古城是。</span>
本聂壹之后，
<span class="c1">◎《汉书·匈奴传》：汉使马邑人聂翁壹间阑出物与匈奴交易，阳为卖马邑城以诱单于。◎师古曰：姓聂名壹。翁者，老人之称也。</span>
以避怨变姓。少为郡吏。汉末，并州刺史丁原以辽武力过人，召为从事，使将兵诣京都。
<span class="c1">◎赵一清曰：○《宋百官志》：荆州有从事史，在议曹从事史下，大较应是魏、晋以来置。○据此传，则他州亦有之，不独荆州也。◎弼按：○《宋书·百官志》：刺史官属有别驾从事史一人，从刺史行部；治中中从事史一人，主财谷簿书；兵曹从事史一人，主兵事；部从事史每郡各一人，主察非法。汉制也。◎又按：○《续汉志·百官志》：司隶校尉从事使十二人；每州刺史皆有从事史、假佐，员职略与司隶同。○盖汉代通行官制如此。赵氏偶未细审，仅摘取荆州从史一语耳。◎又按：从事史省称从事，此传“使”字属下读。如属上，当作“史”。</span>
何进遣诣河北募兵，得千余人。还，进败，以兵属董卓。卓败，以兵属吕布，迁骑都尉。布为李傕所败，从布东奔徐州，领鲁相，时年二十八。
<span class="c1">◎《通鉴》：建安三年，吕布遣北地太守雁门张辽攻刘备。◎胡三省曰：布以辽遥领北地太守耳。</span>
太祖破吕布于下邳，
<span class="c1">下邳，见《武纪》初平四年。</span>
辽将其众降，拜中郎将，赐爵关内侯。数有战功，迁裨将军。袁绍破，别遣辽定鲁国诸县。与夏侯渊围昌豨于东海，
<span class="c1">◎《郡国志》：徐州东海郡。◎昌豨初为泰山屯帅，附于吕布。</span>
数月粮尽，议引军还，辽谓渊曰：“数日已来，每行诸围，豨辄属目视辽。又其射矢更稀，此必豨计犹豫，故不力战。辽欲挑与语，傥可诱也？”
<span class="c1">◎胡三省曰：傥，或然之辞。</span>
乃使谓豨曰：“公有命，使辽传之。”豨果下与辽语，辽为说“太祖神武，方以德怀四方，先附者受大赏”。豨乃许降。辽遂单身上三公山，
<span class="c1">◎《方舆纪要》卷三十三：山东沂州郯城县有三公山。建安六年，张辽单身上三公山，或以为即马陵山，在县东十五里。◎周寿昌曰：三公山在今元氏县西北三十里。洪氏《隶释》载有光和四年《三公山碑》，今尚存。◎弼按：张辽围昌稀于东海，在今山东沂州府境，若元氏县在今直隶正定府境，张辽无缘至此。周说误。</span>
入豨家，拜妻子。豨欢喜，随诣太祖。太祖遣豨还，责辽曰：“此非大将法也。”辽谢曰：“以明公威信着于四海，辽奉圣旨，
<span class="c1">◎康发祥曰：“奉圣旨”三字始见于此。</span>
豨必不敢害故也。”从讨袁谭、袁尚于黎阳，
<span class="c1">黎阳，见《武纪》建安四年。</span>
有功，行中坚将军。
<span class="c1">中坚将军，见《齐王纪》嘉平六年。</span>
从攻尚于邺，
<span class="c1">邺，见《武纪》建安八年。</span>
尚坚守不下。太祖还许，使辽与乐进拔阴安，
<span class="c1">◎《郡国志》：魏郡阴安。◎《一统志》：阴安故城，今直隶大名府清丰县北。</span>
徙其民河南。复从攻邺，邺破，辽别徇赵国、常山，招降缘山诸贼及黑山孙轻等。从攻袁谭，谭破，别将徇海滨，破辽东贼柳毅等。还邺，太祖自出迎辽，引共载，以辽为荡寇将军。
<span class="c1">◎洪饴孙曰：荡寇将军，一人，第五品。</span>
复别击荆州，定江夏诸县，还屯临颍，
<span class="c1">◎《郡国志》：豫州颍川郡临颍。◎《一统志》：临颍故城，今河南许州临颍县西北十五里。</span>
封都亭侯。从征袁尚于柳城，
<span class="c1">柳城，见《武纪》建安十二年。</span>
卒与虏遇，
<span class="c1">◎《武纪》：建安十二年八月，公登白狼山，卒与虏遇。</span>
辽劝太祖战，气甚奋，太祖壮之，自以所持麾授辽。遂击，大破之，斩单于蹋顿。
<span class="c1">◎《傅子》曰：太祖将征柳城，辽谏曰：“夫许，天子之会也。今天子在许，公远北征，若刘表遣刘备袭许，据之以号令四方，公之势去矣。”太祖策表必不能任备，遂行也。</span>

2. <span id="卷十七·魏书十七·张乐于张徐传第十七-张辽-2"></span>
时荆州未定，复遣辽屯长社。
<span class="c1">◎长社，见《钟繇传》。</span>
临发，军中有谋反者，夜惊乱起火，一军尽扰。辽谓左右曰：“勿动。是不一营尽反，必有造变者，欲以动乱人耳。”乃令军中，其不反者安坐。辽将亲兵数十人，中阵而立。有顷定，即得首谋者杀之。陈兰、梅成以氐、六县叛，
<span class="c1">◎《通鉴》：建安十四年，庐江人陈兰、梅成据灊、六叛，操遣荡寇将军张辽讨斩之。◎《考异》曰：《辽传》无年，按繁钦《征天山赋》云“建安十四年十二月甲子，丞相武平侯曹公东征临川，未济，群舒蠢动，割有灊、六，乃俾上将荡寇将军张辽治兵南岳之阳”，又云“陟天柱而南徂”，故置于此。◎胡三省曰：灊、六二县，皆属庐江郡。◎陈景云曰：氐，当作“灊”。繁钦《征天山赋》为辽平兰、成而作，兰、成初叛，本分据二邑，继乃并兵于灊，此传所载与繁赋皆合也。◎《郡国志》：扬州庐江郡潜、六安。◎《一统志》：潜县故城，在今安徽六安州霍山县东北。六县故城，在今六安州北。◎赵一清谓“氐六县，未详”，又谓“岂六县有氐种乎？”，钱仪吉说同，均误。</span>
太祖遣于禁、臧霸等讨成，辽督张郃、朱盖等讨兰。
<span class="c1">宋本“朱”作“牛”。</span>
成伪降禁，禁还。成遂将其众就兰，转入灊山。灊中有天柱山，
<span class="c1">灊山、天柱山，均见《何夔传》。</span>
高峻二十余里，道险狭，步径裁通，兰等壁其上。辽欲进，诸将曰：“兵少道险，难用深入。”辽曰：“此所谓一与一，
<span class="c1">此用《左传·襄公二十五年》齐申鲜虞语。</span>
勇者得前耳。”遂进到山下安营，攻之，斩兰、成首，尽虏其众。太祖论诸将功，曰：“登天山，履峻险，以取兰、成，荡寇功也。”增邑，假节。

3. <span id="卷十七·魏书十七·张乐于张徐传第十七-张辽-3"></span>
太祖既征孙权还，使辽与乐进、李典等将七千余人屯合肥。
<span class="c1">合肥，见《武纪》建安十三年。</span>
太祖征张鲁，教与护军薛悌，
<span class="c1">薛悌，见《梁习传》注引《魏略·苛吏传》。</span>
署函边曰“贼至乃发”。俄而权率十万众围合肥，
<span class="c1">事在建安二十年。</span>
乃共发教，教曰：“若孙权至者，张、李将军出战；乐将军守；护军勿得与战。”
<span class="c1">◎胡三省曰：操以辽、典勇锐，使之战；乐进持重，使之守；薛悌文吏也，使勿得与战。</span>
诸将皆疑。
<span class="c1">《通鉴》作“诸将以众寡不敌，疑之”。</span>
辽曰；“公远征在外，比救至，彼破我必矣。是以教指及其未合逆击之，折其盛势，以安众心，然后可守也。成败之机，在此一战，诸君何疑？”
<span class="c1">◎“然后可守也”下《通鉴》作“进等莫对。辽怒曰：‘成败之机，在此一战，诸君若疑，辽将独决之’”。◎胡三省曰：欲独出战也。</span>
李典亦与辽同。
<span class="c1">◎《李典传》：进、典、辽皆素不睦，典慨然曰：“此国家大事，顾君计何如耳。吾可以私憾而忘公义乎？”</span>
于是辽夜募敢从之士，得八百人，椎牛飨将士，明日大战。平旦，辽被甲持戟，先登陷阵，杀数十人，斩二将，大呼自名，冲垒入，至权麾下。权大惊，众不知所为，走登高冢，以长戟自守。辽叱权下战，权不敢动，望见辽所将众少，乃聚围辽数重。辽左右麾围，直前急击，围开，辽将麾下数十人得出，余众号呼曰：“将军弃我乎！”辽复还突围，拔出余众。权人马皆披靡，无敢当者。自旦战至日中，吴人夺气，还修守备，众心乃安，诸将咸服。
<span class="c1">◎《御览》卷百七十九引《魏略》云：张辽为孙权所围，辽溃围出，复入，权众破走，由是威震江东。儿啼不肯止者，其父母以辽恐之。◎《方舆纪要》卷二十六：藏舟浦，在庐州府城西北隅。张辽御孙权，凿此以藏战舰处。</span>
权守合肥十余日，城不可拔，乃引退。辽率诸军追击，几复获权。
<span class="c1">◎《吴志·孙权传》：权与凌统、甘宁等在津北为魏将张辽所袭，统等以死捍权，权乘骏马越津桥得去。◎《甘宁传》：宁从权逍遥津北，张辽觇望知之，即将步骑奄至。宁引弓射敌，与统等死战。◎《凌统传》：张辽奄至津北，统率亲近三百入陷围，左右尽死，身亦被创，度权已免，乃还。◎《吕蒙传》：权既撤兵，为张辽等所袭。蒙与凌统以死捍卫。◎合观诸传，则辽之战功为多，仲谋当日几不免矣。</span>
太祖大壮辽，拜征东将军。
<span class="c1">◎鱼豢曰：四征，魏武置，黄初中位次三公。◎见《宋书·百官志》。</span>
<span class="c1">◎孙盛曰；夫兵固诡道，奇正相资，若乃命将出征，推毂委权，或赖率然之形，
<span class="c2">◎赵一清曰：率然，常山蛇名，盖阵势似之，击首则尾应，击中则首尾皆应也。</span>
或凭掎角之势，群帅不和，则弃师之道也。至于合肥之守，县弱无援，专任勇者则好战生患，专任怯者则惧心难保。且彼众我寡，必怀贪墯；以致命之兵，击贪墯之卒，其势必胜；胜而后守，守则必固。是以魏武推选方员，
<span class="c2">◎官本《考证》云：《御览》作“是以魏武杂选武力”。</span>
参以同异，为之密教，节宣其用；事至而应，若合符契，妙矣夫！</span>
建安二十一年，太祖复征孙权，到合肥，循行辽战处，叹息者良久。乃增辽兵，多留诸军，徙屯居巢。
<span class="c1">居巢，见《武纪》建安二十二年。</span>

4. <span id="卷十七·魏书十七·张乐于张徐传第十七-张辽-4"></span>
关羽围曹仁于樊，
<span class="c1">◎胡三省曰：樊城在襄阳东，北临汉水。◎谢鍾英曰：在今襄阳府城北汉江上，与襄阳隔水封峙。</span>
会权称藩，召辽及诸军悉还救仁。辽未至，徐晃已破关羽，仁围解。辽与太祖会摩陂。
<span class="c1">◎《水经注》：摩陂纵广可一十五里。◎《方舆纪要》：今河南汝州郏县南。</span>
辽军至，太祖乘辇出劳之，还屯陈郡。
<span class="c1">◎《郡国志》：豫州陈国。◎吴增僅曰：○《元和志》：汉末陈王宠为袁绍所杀，国除为郡。</span>
文帝即王位，转前将军。
<span class="c1">◎《宋书·百官志》：前将军，周末官，秦、汉因之，光武省，魏复置。</span>
<span class="c1">◎《魏书》曰：王赐辽帛千匹，谷万斛。</span>
分封兄汎及一子列侯。孙权复叛，遣辽还屯合肥，进辽爵都乡侯。给辽母舆车，及兵马送辽家诣屯，敕辽母至，导从出迎。所督诸军将吏皆罗拜道侧，观者荣之。
<span class="c1">辽列名劝进，见《上尊号奏》。</span>
文帝践阼，封晋阳侯，增邑千户，并前二千六百户。黄初二年，辽朝洛阳宫，文帝引辽会建始殿，亲问破吴意状。帝叹息顾左右曰：“此亦古之邵虎也。”
<span class="c1">毛本“邵”作“召”。</span>
为起第舍，又特为辽母作殿，
<span class="c1">◎顾炎武曰：○《后汉书·蔡茂传》：梦坐大殿。○注：屋之大者，古通呼为殿。○左思《魏都赋》：都护之室，殿居绮窗。是人臣亦得称殿也。</span>
以辽所从破吴军应募步卒，皆为虎贲。孙权复称藩。辽还屯雍丘，
<span class="c1">雍丘，见《武纪》兴平二年。</span>
得疾。帝遣侍中刘晔将太医视疾，
<span class="c1">◎《宋书·百官志》云：汉三公病，遣中黄门问病。魏、晋则黄门郎；尤重者，或侍中也。◎辽位未至公而遣侍中，盖宠之也。赵、梁二家引此误作“《宋书·礼志》”。</span>
虎贲问消息，道路相属。疾未瘳，帝迎辽就行在所，车驾亲临，执其手，赐以御衣，太官日送御食。
<span class="c1">◎毛本“太”作“大”，误。◎《续百官志》：太官令，一人，六百石，掌御饮食。</span>
疾小差，还屯。孙权复叛，
<span class="c1">◎赵一清曰：权无再服再叛之事，前后叠出，史家賸词，陈承祚刊落不尽耳。◎沈家本曰：○《吴志·孙权传》：建安二十二年春，权都尉徐详诣曹公请降。二十五年春正月，曹公薨，太子丕代为丞相、魏王。秋，魏将梅敷使张俭求见抚纳，南阳阴、酂、筑阳、山都、中庐五县民五千家来附。黄初二年，自魏文帝践阼，权使命称藩，及遣于禁等还。黄武元年，魏欲遣侍中辛毗、尚书桓階往与盟誓，并征任子，权辞让不受。秋九月，魏乃命曹休、张辽、臧霸出洞口云云。○传文先书请降，后书称藩，是当日实有再服再叛之事。○《曹仁传》：文帝即王位，孙权遣将陈邵据襄阳，诏仁讨之。仁与徐晃攻破邵，遂入襄阳。○《权传》注《魏略》载魏三公奏曰：先帝委裘下席，权不尽心，诚在恻怛，欲因大丧，寡弱王室，希托董桃传先帝令，乘未得报许，擅取襄阳，及见驱（遂）〈逐〉，乃更折节。○又载《权与魏王牋》曰：近得守将周泰、全琮等白事，过月六日有马步七百径到横江，又督将马和复将四百人进到居巢。琮等闻有兵马渡江，视之，为兵马所击，临时交锋，大相杀伤。○此魏、吴交兵之事实也。其又称藩者，有西顾之忧耳。</span>
帝遣辽乘舟，与曹休至海陵，临江。
<span class="c1">◎《汉书·地理志》：临淮郡海陵。◎《续汉志》：明帝永平十五年，临淮郡更为下邳国，属徐州。◎《宋志》云：海陵县，三国时废，晋太康二年复立。◎《吴志》：吕岱广陵海陵人。◎是汉末复立，吴复废之。◎胡三省曰：广陵即海陵。◎说见《孙权传》黄武元年。◎《一统志》：海陵故城，今江苏扬州府泰州治。</span>
权甚惮焉，敕诸将：“张辽虽病，不可当也，慎之！”是岁，辽与诸将破权将吕范。辽病遂笃，薨于江都。
<span class="c1">◎冯本作“辽病笃，遂薨于江都”。◎《郡国志》：徐州广陵郡江都。◎沈《志》：江都县，三国废。◎《吴志·孙策传》：策居江都。◎《孙峻传》：吴使吕据等自江都入淮、泗以图青、徐。◎是吴未未废也。◎《一统志》：江都故城，今江苏扬州府江都县西南。◎赵一清曰：江都后属吴，疆场之间，一彼一此，无常也。</span>
帝为流涕，谥曰刚侯。子虎嗣。六年，帝追念辽、典在合肥之功，诏曰：“合肥之役，辽、典以步卒八百，破贼十万，自古用兵，未之有也。使贼至今夺气，可谓国之爪牙矣。其分辽、典邑各百户，赐一子爵关内侯。”虎为偏将军，薨。子统嗣。
<span class="c1">正始四年，辽从祀太祖庙庭。</span>

## 乐进

1. <span id="卷十七·魏书十七·张乐于张徐传第十七-乐进-1"></span>
乐进字文谦，阳平卫国人也。
<span class="c1">◎赵一清曰：○《郡国志》：东郡卫，公国。○是以卫县为公国，以封周后，此国字为史家賸词。◎钱大昕曰：卫国，汉属东郡。建安十七年割卫国益魏郡，寻分魏郡为东西部，卫当在东部管内。黄初二年，以魏之东郡为阳平郡，故卫国属阳平也。《晋志》卫属顿丘。顿丘即故东郡所分，魏晋之际郡县改隶无常如此。◎《一统志》：畔观故城，今山东曹州府观城县西，本古观国。汉置畔观县，属东郡。后汉建武十三年改封周后姬常为卫公国于此，因曰卫国县。◎马与龙曰：《前志》“畔观”注应劭云“世祖更名卫国”，《魏武纪》“东郡之卫国”，《乐进传》“阳平卫国人”，《河水注》亦云“卫国”，皆沿应说致误，惟《续汉志》云“卫，公国，本观故国”，尚存其实。范《书·光武纪》、《第五种传》并不云卫国。《晋志》亦只作卫。◎弼按：○马说与赵说合。○李兆洛《历代地理志韵编今释》亦云：东汉兖州东郡之卫县，在今山东曹州府观城县西，与卫国县有别。</span>
容貌短小，以胆烈从太祖，为帐下吏。遣还本郡募兵，得千余人，还为军假司马、陷阵都尉。从击吕布于濮阳，张超于雍丘，桥蕤于苦，
<span class="c1">东郡治濮阳，见《武纪》卷首。雍丘，见《武纪》兴平二年。苦，见《武纪》建安十六年。</span>
皆先登有功，封广昌亭侯。从征张绣于安众，围吕布于下邳，破别将，击眭固于射犬，攻刘备于沛，
<span class="c1">安众，见《武纪》建安三年。下邳，见《武纪》初平四年。射犬、沛，均见《武纪》建安四年。</span>
皆破之，拜讨寇校尉。渡河攻获嘉，
<span class="c1">◎《郡国志》：司隶河内郡获嘉。◎《一统志》：获嘉故城，今河南卫辉府新乡县西南二十里。</span>
还，从击袁绍于官渡，力战，斩绍将淳于琼。
<span class="c1">◎何焯云：俘之未斩也。◎弼按：互见《武纪》建安五年注。</span>
从击谭、尚于黎阳，
<span class="c1">官渡、黎阳，均见《武纪》建安四年。</span>
斩其大将严敬，行游击将军。别击黄巾，破之，定乐安郡。
<span class="c1">◎《郡国志》：青州乐安郡。</span>
从围邺，邺定，从击袁谭于南皮，先登，入谭东门。谭败，别攻雍奴，
<span class="c1">◎《郡国志》：幽州渔阳郡雍奴。◎《一统志》：雍奴故城，今直隶顺天府武清县东。</span>
破之。建安十一年，
<span class="c1">◎何焯云：宋本作“十二年”。◎弼按：○《武纪》：建安十年冬，高幹以并州叛。十一年，公征幹。八月，公东征海贼管承。○此表在征高幹、管承之前，应作“十年”。《张辽传》辽为荡寇将军在从征袁尚于柳城之前，亦应在建安十年。此表同称进及于禁、张辽，其为十年无疑。</span>
太祖表汉帝，称进及于禁、张辽曰：“武力既弘，计略周备，质忠性一，守执节义，每临战攻，
<span class="c1">宋本、元本、吴本、监本、官本“攻”作“功”，误。冯本、毛本不误。</span>
常为督率，奋强突固，无坚不陷，自援枹鼓，手不知倦。又遣别征，统御师旅，抚众则和，奉令无犯，当敌制决，靡有遗失。论功纪用，宜各显宠。”于是禁为虎威；进，折冲；
<span class="c1">◎胡三省曰：折冲将军始此。</span>
辽，荡寇将军。

2. <span id="卷十七·魏书十七·张乐于张徐传第十七-乐进-2"></span>
进别征高幹，从北道入上党，
<span class="c1">并州上党郡。</span>
回出其后。幹等还守壶关，
<span class="c1">壶关，见《武纪》建安十年。</span>
连战斩首。幹坚守未下，会太祖自征之，乃拔。太祖征管承，军淳于，
<span class="c1">淳于，见《武纪》建安十一年。</span>
遣进、李典击之。
<span class="c1">◎何焯云：宋本“进”下有“及”字，一作有“与”字。</span>
承破走，逃入海岛，海滨平。荆州未服，遣屯阳翟。
<span class="c1">颍川郡治阳翟，见《武纪》卷首。</span>
后从平荆州，留屯襄阳，击关羽、苏非等，皆走之，
<span class="c1">◎《蜀志·先主传》：乐进在青泥与关羽相拒。</span>
南郡诸郡山谷蛮夷诣进降。又讨刘备临沮长杜普、旌阳长梁太，
<span class="c1">监本“杜”误作“社”。临沮、旌阳，详见《明纪》景初元年。</span>
皆大破之。后从征孙权，假进节。太祖还，留进与张辽、李典屯合肥，增邑五百，并前凡千二百户。以进数有功，分五百户，封一子列侯；进迁右将军。建安二十三年薨，谥曰威侯。
<span class="c1">正始四年，进从祀太祖庙庭。</span>
子綝嗣。綝果毅有父风，官至扬州刺史。诸葛诞反，掩袭杀綝，诏悼惜之，追赠卫尉，谥曰愍侯。子肇嗣。

## 于禁

1. <span id="卷十七·魏书十七·张乐于张徐传第十七-于禁-1"></span>
于禁字文则，泰山钜平人也。
<span class="c1">◎《郡国志》：兖州泰山郡钜平。◎《一统志》：钜平故城，今山东泰安府泰安县西南。</span>
黄巾起，鲍信招合徒众，
<span class="c1">◎《武纪》：初平元年，济北相鲍信同起兵。◎信为泰山平阳人。</span>
禁附从焉。及太祖领兖州，禁与其党俱诣为都伯，
<span class="c1">◎梁章钜曰：○《通典·兵二》：魏武军令：“伍长有不进者，什长杀之；什长有不进者，都伯杀之。”○是都伯即队长。</span>
属将军王朗。
<span class="c1">◎周寿昌曰：按《王朗传》，朗未为将军，此盖朗以谏议大夫参司空军事之时，史随笔以“将军”二字属之，非事实也。◎弼按：○《王朗传》注引《汉晋春秋》：建安三年，太祖表征朗。○《武纪》：初平三年，太祖领兖州牧。○是魏武领兖州之时尚未表征王朗，此时为将军者，或别一王朗，周氏未细审也。</span>
朗异之，荐禁才任大将军。
<span class="c1">“军”字疑衍，大将军位次最高，岂此时之王朗所能荐乎？
<span class="c2">此盖援萧何以韩信有大将军之才说刘邦之事以荐之，非真意以禁为大将军也。</span>
</span>
太祖召见与语，拜军司马，使将兵诣徐州，攻广威，拔之，
<span class="c1">◎《郡国志》：徐州彭城国广戚。◎赵一清曰：此“威”字当是“戚”字之讹。◎谢鍾英曰：考徐州诸郡无广威县，即广戚之讹。◎《一统志》：广戚故城，今江苏徐州府沛县东。</span>
拜陷陈都尉。从讨吕布于濮阳，别破布二营于城南，又别将破高雅于须昌。从攻寿张、定陶、离狐，围张超于雍丘，皆拔之。
<span class="c1">◎东郡治濮阳，见《武纪》卷首。寿张，见《武纪》初平三年。济阴郡治定陶，见《武纪》初平四年。雍丘，见《武纪》兴平二年。◎《郡国志》：兖州东平国须昌、济阴郡离狐。◎《一统志》：须昌故城，今山东泰安府东平州西北十五里。〖◎钱坫曰：州南六十里。〗离狐故城，今直隶大名府东明县东南。〖◎旧志：今曹州府城西四十里李二庄。〗</span>
从征黄巾刘辟、黄邵等，屯版梁，邵等夜袭太祖营，禁帅麾下击破之，斩辟、邵等，
<span class="c1">◎赵一清曰：此传之误与《武纪》同。曹公破辟、邵在建安元年，而五年又云“汝南降贼刘辟叛”，则此时邵死而辟降可知，不得云“斩辟、邵”也。</span>
尽降其众。迁平虏校尉。从围桥蕤于苦，斩蕤等四将。从至宛，降张绣。绣复叛，太祖与战不利，军败，还舞阴。
<span class="c1">舞阴，见《武纪》建安二年。</span>
是时军乱，各间行求太祖，禁独勒所将数百人，且战且引，虽有死伤不相离。虏追稍缓，禁徐整行队，鸣鼓而还。未至太祖所，道见十余人被创裸走，禁问其故，曰：“为青州兵所劫。”初，黄巾降，号青州兵，太祖宽之，故敢因缘为略。禁怒，令其众曰：“青州兵同属曹公，而还为贼乎！”乃讨之，数之以罪。青州兵遽走诣太祖自诉。禁既至，先立营垒，不时谒太祖。或谓禁：“青州兵已诉君矣，宜促诣公辨之。”禁曰：“今贼在后，追至无时，不先为备，何以待敌？且公聪明，谮诉何缘！”徐凿堑安营讫，乃入谒，具陈其状。太祖悦，谓禁曰：“淯水之难，吾其急也，
<span class="c1">◎淯水，见《武纪》建安二年。◎《方舆纪要》：淯水在今南阳府城东三里。◎《张绣传》：太祖南征，军淯水，绣袭太祖，军败，二子没。</span>
将军在乱能整，讨暴坚垒，
<span class="c1">◎胡三省曰：讨暴，谓击劫掠者。坚垒，谓先凿堑安营也。</span>
有不可动之节，虽古名将，何以加之！”于是录禁前后功，封益寿亭侯。复从攻张绣于穰，
<span class="c1">穰，见《武纪》建安二年。</span>
禽吕布于下邳，别与史涣、曹仁攻眭固于射犬，破斩之。

2. <span id="卷十七·魏书十七·张乐于张徐传第十七-于禁-2"></span>
太祖初征袁绍，绍兵盛，禁愿为先登。太祖壮之，乃遣步卒二千人，使禁将，守延津以拒绍，
<span class="c1">◎延津，见《武纪》建安五年，又见《袁绍传》。◎杭世骏曰：○《名胜志》云：汲县东南二十五里有延津，即此津之下流也。○《左传·隐公二年》：叔段侵郑，至于廩延。○《魏书》曹公遣于禁渡河守延津，即此。旧有城存。◎赵一清曰：○《寰宇记》卷五十六、《左传》“廩延”注云：汲郡城南有延津城，于禁守延津以拒袁绍，即此。○《方舆纪要》卷四十九：延津城在卫辉府南，《战国策》谓之垝津。孔颖达曰：“即延津也。”城盖后汉末所筑，南临河津为戊守处。◎《一统志》：延津关在河南卫辉府东南二十五里，即延津城。</span>
太祖引军还官渡。刘备以徐州叛，太祖东征之。绍攻禁，禁坚守，绍不能拔。复与乐进等将步骑五千，击绍别营，从延津西南缘河至汲、获嘉二县，
<span class="c1">汲，见《刘放传》。获嘉，见《乐进传》。</span>
焚烧保聚三十余屯，斩首获生各数千，降绍将何茂、王摩等二十余人。太祖复使禁别将屯原武，
<span class="c1">◎《郡国志》：司隶河南尹原武。◎钱坫曰：原武故城，今河南怀庆府原武县西。</span>
击绍别营于杜氏津，
<span class="c1">◎谢鍾英曰：杜氏津在今原武县西北。</span>
破之。迁裨将军，后从还官渡。太祖与绍连营，起土山相对。绍射营中，士卒多死伤，军中惧。禁督守土山，力战，气益奋。绍破，迁偏将军。冀州平。昌豨复叛，遣禁征之。禁急进攻豨；豨与禁有旧，诣禁降。诸将皆以为豨已降，当送诣太祖，禁曰：“诸君不知公常令乎！围而后降者不赦。夫奉法行令，事上之节也。豨虽旧友，禁可失节乎！”自临与豨决，陨涕而斩之。是时太祖军淳于，
<span class="c1">◎《武纪》：建安十一年，公东征海贼管承，至淳于。</span>
闻而叹曰：“豨降不诣吾而归禁，岂非命邪！”益重禁。
<span class="c1">◎臣松之以为：围而后降，法虽不赦；囚而送之，未为违命。禁曾不为旧交希冀万一，而肆其好杀之心，以戾众人之议，所以卒为降虏，死加恶谥，宜哉。</span>
东海平，拜禁虎威将军。后与臧霸等攻梅成，张辽、张郃等讨陈兰。禁到，成举众三千余人降。既降复叛，其众奔兰。
<span class="c1">“其”上当有“将”字。</span>
辽等与兰相持，军食少，禁运粮前后相属，辽遂斩兰、成。
<span class="c1">事在建安十四年。</span>
增邑二百户，并前千二百户。是时，禁与张辽、乐进、张郃、徐晃俱为名将，太祖每征伐，咸递行为军锋，还为后拒；而禁持军严整，得贼财物，无所私入，由是赏赐特重。然以法御下，不甚得士众心。太祖常恨朱灵，
<span class="c1">朱灵，事见《徐晃传》注。</span>
欲夺其营。以禁有威重，遣禁将数十骑，赍令书，径诣灵营夺其军，灵及其部众莫敢动；乃以灵为禁部下督，众皆震服，其见惮如此。迁左将军，假节钺，分邑五百户，封一子列侯。

3. <span id="卷十七·魏书十七·张乐于张徐传第十七-于禁-3"></span>
建安二十四年，太祖在长安，使曹仁讨关羽于樊，又遣禁助仁。秋，大霖雨，汉水溢，平地水数丈，禁等七军皆没。禁与诸将登高望水，无所回避，羽乘大船就攻禁等，禁遂降，
<span class="c1">◎赵一清曰：○《赵俨传》：太祖征荆州，以俨领章陵太守，从都督护军，护于禁、张辽、张郃、朱灵、李典、路招、冯楷七军。○盖以襄阳重镇，故特留重兵以守之。其后辽等徙屯，而兵俱属于禁，观其夺朱灵营，以灵为部下督可知。○《蜀志·关羽传》云：禁所督七军皆没。○《晋书·宣帝纪》：帝言荆州刺史胡修粗暴，南乡太守傅方骄奢，并不可居边。魏武不之察。及蜀将关羽围曹仁于樊，于禁等七军皆沒，修、方果降羽，而仁围甚急焉。</span>
惟庞悳不屈节而死。太祖闻之，哀叹者久之，曰：“吾知禁三十年，
<span class="c1">◎胡三省曰：操收兵兖州，禁即为将。◎沈家本曰：上文太祖领兖州，禁为都伯；操领兖州在初平三年，至建安二十四年，为二十八年。言三十者，举成数也。</span>
何意临危处难，反不如庞悳邪！”会孙权禽羽，获其众，禁复在吴。文帝践阼，权称籓，遣禁还。帝引见禁，须发皓白，形容憔悴，
<span class="c1">宋本“悴”作“顇”。</span>
泣涕顿首。帝慰谕以荀林父、孟明视故事，
<span class="c1">◎胡三省曰：晋大夫荀林父与楚战，败于邲，晋景公复用之，以取赤狄。秦大夫孟明为晋禽于殽，秦穆公复用之，以霸西戎。</span>
<span class="c1">◎《魏书》载制曰：“昔荀林父败绩于邲，孟明丧师于殽，秦、晋不替，使复其位。其后晋获狄土，秦霸西戎，区区小国，犹尚若斯，
<span class="c2">宋本作“尚犹若斯”。</span>
而况万乘乎？樊城之败，水灾暴至，非战之咎，其复禁等官。”</span>
拜为安远将军。
<span class="c1">◎胡三省曰：安远将军号亦前此未有也。◎赵一清曰：○《御览》卷六百八十五：魏文帝与于禁诏曰：“昔汉高脱衣以衣韩信，光武解绶以带李忠，诚皆人主当时贵敬功劳。今以远游冠与将军。◎洪饴孙曰：安远将军，一人，第三品。</span>
欲遣使吴，先令北诣邺谒高陵。
<span class="c1">魏武葬高陵，高陵在邺城西。</span>
帝使豫于陵屋画关羽战克、庞悳愤怒、禁降服之状。
<span class="c1">◎或曰：事极很，亦极趣，然特狙诈轻儇伎俩，非帝王赏罚之正也。</span>
禁见，惭恚发病薨。子圭嗣封益寿亭侯。谥禁曰厉侯。
<span class="c1">◎司马光曰：于禁将数万众，败不能死，生降于敌，既而复归，文帝废之可也，杀之可也，乃画陵屋以辱之，斯为不君矣。</span>

## 张郃

1. <span id="卷十七·魏书十七·张乐于张徐传第十七-张郃-1"></span>
张郃字俊乂，河间鄚人也。
<span class="c1">鄚，见《刑颙传》。</span>
汉末应募讨黄巾，为军司马，属韩馥。馥败，以兵归袁绍。绍以郃为校尉，使拒公孙瓒。瓒破，郃功多，迁宁国中郎将。太祖与袁绍相拒于官渡，
<span class="c1">◎《汉晋春秋》曰：郃说绍曰：“公虽连胜，然勿与曹公战也，密遣轻骑钞绝其南，则兵自败矣。”绍不从之。</span>
绍遣将淳于琼等督运屯乌巢，
<span class="c1">乌巢，见《武纪》建安五年。</span>
太祖自将急击之。郃说绍曰：“曹公兵精，往必破琼等；琼等破，则将军事去矣，宜急引兵救之。”郭图曰：“郃计非也。不如攻其本营，势必还，此为不救而自解也。”郃曰： “曹公营固，攻之必不拔，若琼等见禽，吾属尽为虏矣。”绍但遣轻骑救琼，而以重兵攻太祖营，不能下。太祖果破琼等，绍军溃。图惭，又更谮郃曰：“郃快军败，出言不逊。”郃惧，乃归太祖。
<span class="c1">◎臣松之案：《武纪》及《袁绍传》并云袁绍使张郃、高览攻太祖营，郃等闻淳于琼破，遂来降，绍众于是大溃。是则缘郃等降而后绍军坏也。至如此传，为绍军先溃，惧郭图之谮，然后归太祖，为参错不同矣。
<span class="c2">◎姜宸英曰：此必郃家传，自文其丑，故与《武纪》、《绍传》互异。◎弼按：承祚纪事多于本传讳之，而错见于他传。如宕渠之役，“郃为张飞所破，弃马缘山，独与麾下十余人退还南郑”，见《蜀志·张飞传》，不见于本传也；又如《苏则传》“则与董昭同寮，昭忱则膝，则曰‘则膝非佞人之枕’”，不见于《董昭传》也；《则传》又云“则及临淄侯植闻魏氏代汉，皆发服悲哭”，不见于《陈思王传》也；又如赵俨为河东太守，录送生人妇，见《杜畿传》注引《魏略》，不见于《赵俨传》也。其于本传多讳言者，如此。</span>
</span>

2. <span id="卷十七·魏书十七·张乐于张徐传第十七-张郃-2"></span>
太祖得郃甚喜，谓曰：“昔子胥不早寤，自使身危，岂若微子去殷、韩信归汉邪？”拜郃偏将军，封都亭侯。授以众，从攻邺，拔之。又从击袁谭于渤海，
<span class="c1">冀州勃海郡。</span>
别将军围雍奴，
<span class="c1">雍奴，见《乐进传》。</span>
大破之。后讨柳城，
<span class="c1">宋本“后”作“从”。柳城，见《武纪》建安十二年。</span>
与张辽俱为军锋，
<span class="c1">◎《于禁传》：禁与张辽、乐进、张郃、徐晃咸递行为军锋，还为后拒。</span>
以功迁平狄将军。
<span class="c1">◎洪饴孙曰：平狄将军，一人，第三品。</span>
别征东莱，
<span class="c1">青州东莱郡。</span>
讨管承，又与张辽讨陈兰、梅成等，破之。从破马超、韩遂于渭南。
<span class="c1">◎两汉无渭南县，此盖指渭水之南。◎《武纪》：建安十六年，公自潼关北渡，贼退，拒渭口。公结营于渭南。◎《诸葛亮传》：亮与司马宣王对于渭南。◎今之渭南县为汉京兆尹下邽县地。</span>
围安定，
<span class="c1">安定，见《武纪》建安十六年。</span>
降杨秋。
<span class="c1">◎《武纪》：建安十六年十月，军自长安北征杨秋，围安定，秋降。</span>
与夏侯渊讨鄜贼梁兴及武都氐。
<span class="c1">鄜，见《郑浑传》。武都，见《武纪》建安二十年。公将自武都入氐，氐人塞道，先遣张邰等攻破之。互见《夏侯渊传》、《徐晃传》。</span>
又破马超，平宋建。太祖征张鲁，先遣郃督诸军讨兴和氐王窦茂。
<span class="c1">◎《武纪》：建安二十年四月，公自陈仓出散关，至河池，氐王窦茂恃险不服。五月，公攻屠之。</span>
太祖从散关入汉中，又先遣郃督步卒五千于前通路。至阳平，
<span class="c1">散关、阳平关，均见《武纪》建安二十年。</span>
鲁降，太祖还，留郃与夏侯渊等守汉中，拒刘备。郃别督诸军，降巴东、巴西二郡，
<span class="c1">◎钱大昭曰：《郡国志》巴郡不分东西。刘璋为牧，以永宁为巴东郡，垫江为巴西郡。◎全祖望曰：张鲁降魏，巴郡亦随之而入。建安二十年，分其地为三，以夷帅朴胡为巴东太守，杜濩为巴西太守，〖见《武纪》。〗任约为巴郡太守，〖见《通鉴》。〗旋为先主所并，故史志不详。◎弼按：巴东、巴西二郡，详见《武纪》建安二十年及《蜀志·刘璋传》。</span>
徙其民于汉中。进军宕渠，
<span class="c1">◎《郡国志》：益州巴郡宕渠。◎宋白曰：宕渠城，汉车骑将军冯绲增修。俗名车骑城。◎《方舆纪要》：今四川顺庆府渠县东北九十里。◎弼按：宕渠，互见《蜀志·先主传》。</span>
为备将张飞所拒，引还南郑。
<span class="c1">南郑，见《武纪》建安十六年。</span>
拜荡寇将军。刘备屯阳平，郃屯广石。
<span class="c1">◎《方舆纪要》卷五十六：广石戍在陕西宁羌州沔县西，〖◎按：今汉中府沔县。〗与阳平关相近。◎谢鍾英曰：郃拒先主，自当在沔县西。胡三省谓广石在巴、汉之间，兵势便不相接。</span>
备以精卒万余，分为十部，夜急攻郃。郃率亲兵搏战，备不能克。其后备于走马谷烧都围，
<span class="c1">◎谢鍾英曰：时先主南渡沔水击渊于定军山走马谷，疑即定军山之谷。◎赵一清曰：○走马谷，亦谓马鸣阁。○《方舆纪要》卷六十八谓：在四川汉中府昭化县北百里。亦见《徐晃传》。◎弼按：按之地势，以谢说为是。《通鉴》先主遣将绝马鸣阁道，事在建安二十三年；斩夏侯渊，事在建安二十四年。</span>
渊救火，从他道与备相遇，交战，短兵接刃。渊遂没，
<span class="c1">◎《通鉴考异》曰：○《渊传》曰：备夜烧围鹿角，渊使张郃护东围，自将轻兵护南围。备挑郃战，郃军不利，渊分兵半助郃，为备所袭，战死。</span>
郃还阳平。
<span class="c1">◎胡三省曰：自广石还阳平也。◎或曰：“郃还阳平”疑有误。先主已屯阳平，郃安能退至此乎？</span>
<span class="c1">◎《魏略》曰：渊虽为都督，刘备惮郃而易渊。及杀渊，备曰：“当得其魁，用此何为邪！”
<span class="c2">渊为元帅，非魁邪？</span>
</span>
当是时，新失元帅，恐为备所乘，三军皆失色。渊司马郭淮乃令众曰：“张将军，国家名将，刘备所惮；今日事急，非张将军不能安也。”遂推郃为军主。郃出，勒兵安阵，诸将皆受郃节度，众心乃定。太祖在长安，遣使假郃节。太祖遂自至汉中，刘备保高山不敢战。太祖乃引出汉中诸军，郃还屯陈仓。
<span class="c1">陈仓，见《武纪》建安二十年。</span>

3. <span id="卷十七·魏书十七·张乐于张徐传第十七-张郃-3"></span>
文帝即王位，以郃为左将军，进爵都乡侯。
<span class="c1">◎《上尊号奏》云：使持节、左将军、中乡侯臣郃。</span>
及践阼，进封鄚侯。
<span class="c1">盖封本县侯也。</span>
诏郃与曹真讨安定卢水胡及东羌，
<span class="c1">凉州卢水胡伊健妓妾、治元多等反，见《张既传》，又见《文纪》延康元年注引《魏书》。</span>
召郃与真并朝许宫，遣南与夏侯尚击江陵。郃别督诸军渡江，取洲上屯坞。
<span class="c1">◎《通鉴》：黄初四年正月，曹真使张郃击破吴兵，遂夺据江陵中洲。◎胡三省曰：江陵中洲，即百里洲也。其洲自枝江县西至上明，东及江津。江津北岸，即江陵故城。◎《一统志》：今荆州府枝江县东接江陵县界。《县志》：“明嘉靖中为江水冲断，分为上百里洲、下百里洲。”◎谢鍾英曰：百里洲在今荆州府江陵县城西南大江中，周广百里。</span>
明帝即位，遣南屯荆州，与司马宣王击孙权别将刘阿等，追至祁口，
<span class="c1">◎赵一清曰：○祁口，既沶口。○《方舆纪要》卷七十九：沶水在襄阳宜城县西。○《水经·沔水下注》：沶水上通梁州沔阳县，东迳新城之沶乡，谓之沶水。又东历宜城西山，谓之沶溪，东流合于夷水，谓之沶口。○一清案：沶，音怡。○《宋书·州郡志》：新城太守领祁阳令，魏立。○《晋太康地志》作“沶”，音祁。则魏晋之间固有作“祁”字者矣。</span>
交战，破之。诸葛亮出祁山。
<span class="c1">祁山，见《明纪》青龙二年，在今甘肃巩昌府西和县北。</span>
加郃位特进，遣督诸军，拒亮将马谡于街亭。
<span class="c1">街亭，见《明纪》太和二年，在今甘肃秦州秦安县东北。</span>
谡依阻南山，不下据城。郃绝其汲道，击，大破之。南安、天水、安定郡反应亮，
<span class="c1">南安，见《武纪》建安十九年。天水，见《明纪》太和二年。安定，见《武纪》建安十六年。</span>
郃皆破平之。诏曰：“贼亮以巴蜀之众，当虓虎之师。将军被坚执锐，所向克定，朕甚嘉之。益邑千户，并前四千三百户。”司马宣王治水军于荆州，欲顺沔入江伐吴，诏郃督关中诸军往受节度。至荆州，会冬水浅，大船不得行，乃还屯方城。
<span class="c1">◎胡三省曰：时郃将兵伐吴，屯于方城。《续汉志》曰：“叶县南有长山，曰方城。屈完所谓楚国方城以为城者，即此。”◎赵一清曰：○《方舆纪要》卷五十一：方城山在河南裕州东北四十里。《左传》“楚方城为城”，是也。或曰，楚置城于山上以为要隘。其山连接南阳唐县、叶县之境，几数百里，亦曰长城山。◎谢鍾英曰：○盛弘之《荆州记》：叶南界有故城，始犨县，东至瀙水，达沘阳界，南北联数百里，号为方城，一谓之长城。○《水经注》：鄜县有故城一面，号为长城，城之西隅，其间相去六百里，南北虽无基筑，皆连山相接，而汉水流其南。○《方舆纪要》：今叶县南四十里。</span>
诸葛亮复出，急攻陈仓，帝驿马召郃到京都。帝自幸河南城，
<span class="c1">◎胡三省曰：河南城在洛阳城西。◎赵一清曰：○《郡国志》：河南，周公时所城雒邑也。春秋时谓之王城。○《方舆纪要》卷四十八：城在河南府西北，亦曰郏邑。○《晋地道记》：河南城去雒城四十里。</span>
置酒送郃，遣南北军士三万及分遣武威、虎贲使卫郃，
<span class="c1">宋本“威”作“卫”。</span>
因问郃曰：“迟将军到，
<span class="c1">◎胡三省曰：迟，待也。◎王念孙曰：○《汉书·高帝纪》：迟明，围宛城三帀。○迟明，谓比明也。○《汉书·外戚传》：迟帝还。○赵王死。迟帝还，比帝还也。“迟”与“比”同义。</span>
亮得无已得陈仓乎！”郃知亮县军无谷，不能久攻，对曰：“比臣未到，亮已走矣；屈指计亮粮不至十日。”郃晨夜进至南郑，
<span class="c1">益州汉中郡南郑，今陕西汉中府东南。</span>
亮退。诏郃还京都，拜征西车骑将军。

4. <span id="卷十七·魏书十七·张乐于张徐传第十七-张郃-4"></span>
郃识变数，善处营阵，料战势地形，无不如计，自诸葛亮皆惮之。郃虽武将而爱乐儒士，尝荐同乡卑湛
<span class="c1">何焯校“卑”作“毕”。</span>
经明行修，诏曰：“昔祭遵为将，奏置五经大夫，居军中，与诸生雅歌投壶。
<span class="c1">◎范《书·祭遵传》：博士范升上疏追称遵曰：“遵为将军，取士皆用儒术，对酒设乐，必雅歌投壶。又建为孔子立后，奏置五经大夫。虽在军旅，不忘俎豆，可谓好礼悦乐、守死善道者也。◎章怀注：○雅歌，谓歌《雅诗》也。○《礼记·投壶经》曰：壶颈修七寸，腹修五寸，口径二寸半，容斗五升。壶中实小豆焉，为其矢之跃而出也。矢以柘若棘，长二尺八寸，无去其皮，取其坚而重。投之胜者，饮不胜者，以为优劣也。◎周寿昌曰：《续志》有五经博士祭酒，秩六百石，无大夫，或奏而未行也。</span>
今将军外勒戎旅，内存国朝。朕嘉将军之意，今擢湛为博士。”

5. <span id="卷十七·魏书十七·张乐于张徐传第十七-张郃-5"></span>
诸葛亮复出祁山，诏郃督诸将西至略阳，亮还保祁山，郃追至木门，与亮军交战，飞矢中郃右膝，薨，
<span class="c1">◎《御览》卷二百九十一引《汉末传》曰：丞相亮出军围祁山，以木牛运粮。魏司马宣王、张郃救祁山。夏六月，亮粮尽，军还，至于青封木门。郃追之，亮驻军削大树皮，题曰：“张郃死此树下。”豫令兵夹道，以数千强弩备之。郃果目见，千弩俱发，射郃而死。◎《方舆纪要》卷五十九：木门谷在秦州西南九十里。◎《蜀志·诸葛亮传》注引《汉晋春秋》曰：司马宣王寻亮至于卤城，张郃曰：“彼远来逆我，我请战不得，谓我利在不战，欲以长计制之也。且祁山知大军以在近，〖《通鉴》“以”作“已”。〗人情自固，可止屯于此，分为奇兵，示出其后，不宜进前而不敢逼，坐失民望也。今亮悬军食少，〖《通鉴》 “悬”作“孤”。〗亦行去矣。”宣王不从。◎胡三省曰：懿实畏亮，又以张郃尝再拒亮，名著关右，不欲从其计。◎或曰：郃中右膝，焉得死？似非实录。</span>
<span class="c1">◎《魏略》曰：亮军退，司马宣王使郃追之，郃曰：“军法，围城必开出路，归军勿追。”宣王不听。郃不得已，遂进。蜀军乘高布伏，弓弩乱发，矢中郃髀。</span>
谥曰壮侯。
<span class="c1">正始四年，郃从祀太祖庙庭。</span>
子雄嗣。郃前后征伐有功，明帝分郃户，封郃四子列侯。赐小子爵关内侯。

## 徐晃

1. <span id="卷十七·魏书十七·张乐于张徐传第十七-徐晃-1"></span>
徐晃字公明，河东杨人也。
<span class="c1">◎《郡国志》：司隶河东郡杨。◎《一统志》：杨县故城，今山西平阳府洪洞县东南。</span>
为郡吏，从车骑将军杨奉讨贼有功，拜骑都尉。李傕、郭汜之乱长安也，晃说奉令与天子还洛阳，奉从其计。天子渡河至安邑，
<span class="c1">安邑，见《武纪》兴平二年。</span>
封晃都亭侯。及到洛阳，韩暹、董承日争斗，晃说奉令归太祖；奉欲从之，后悔。太祖讨奉于梁，
<span class="c1">梁，见《武纪》建安元年。</span>
晃遂归太祖。太祖授晃兵，使击卷、
<span class="c1">卷，音墟权反。</span>
原武贼，
<span class="c1">◎《郡国志》：司隶河南尹卷、原武。◎《一统志》：卷县故城，今河南怀庆府原武县西北。〖◎《舆地广记》：在原武县东。〗原武故城，今怀庆府阳武县治。〖◎钱坫曰：今原武县西。〗</span>
破之，拜裨将军。
<span class="c1">◎胡三省曰：按沈约《志》，曹魏置将军四十号，偏将军、裨将军居其末。</span>
从征吕布，别降布将赵庶、李邹等。与史涣斩眭固于河内。从破刘备，又从破颜良，拔白马，进至延津，
<span class="c1">白马、延津，均见《武纪》建安五年。</span>
破文丑，拜偏将军。与曹洪击强贼祝臂，
<span class="c1">强，见《武纪》卷首。</span>
破之，又与史涣击袁绍运车于故市，
<span class="c1">故市，在今延津县界。</span>
功最多，封都亭侯。
<span class="c1">◎姜宸英曰：前已书“封都亭侯”，此又封，殆以前封非出操邪？◎沈家本曰：后文云“进封逯乡侯”，必由亭侯进封，而先未书“封某某亭侯”，则此文“封都亭侯”必有夺误，当云“封某某亭侯”，非与前文复也。《庞悳传》先封都亭侯，又封关门亭侯，此其一证。</span>
太祖既围邺，破邯郸，易阳令韩范伪以城降而拒守，
<span class="c1">邺，见《武纪》建安八年。邯郸、易阳，见《武纪》建安九年。</span>
太祖遣晃攻之。晃至，飞矢城中，为陈成败。范悔，晃辄降之。既而言于太祖曰：“二袁未破，诸城未下者倾耳而听，今日灭易阳，明日皆以死守，恐河北无定时也。原公降易阳以示诸城，则莫不望风。”太祖善之。别讨毛城，设伏兵掩击，破三屯。从破袁谭于南皮，
<span class="c1">毛城、南皮，均见《武纪》建安九年。</span>
讨平原叛贼，
<span class="c1">平原，见《武纪》初平三年。</span>
克之。从征蹋顿，拜横野将军。
<span class="c1">◎胡三省曰：横野大将军，光武以命王常。◎洪饴孙曰：横野将军一人，第五品。</span>
从征荆州，别屯樊，讨中庐、临沮、宜城贼。
<span class="c1">中庐，见《刘表传》。临沮、宜城，见《明纪》景初元年。</span>
又与满宠讨关羽于汉津，与曹仁击周瑜于江陵。十五年，讨太原反者，围太陵，拔之，
<span class="c1">◎钱大昭曰：此事《武纪》在十六年，《夏侯渊传》在十七年之前，“五”字疑误。◎弼按：《武纪》云太原商曜等以大陵叛，此作“太陵”，误。大陵，见《武纪》建安十六年。</span>
斩贼帅商曜。韩遂、马超等反关右，遣晃屯汾阴
<span class="c1">◎《郡国志》：司隶河东郡汾阴。◎《一统志》：汾阴故城，今山西蒲州府荣河县北。</span>
以抚河东，赐牛酒，令上先人墓。
<span class="c1">晃为河东人。</span>
太祖至潼关，恐不得渡，召问晃。晃曰：“公盛兵于此，而贼不复别守蒲阪，知其无谋也。今假臣精兵
<span class="c1">◎臣松之云：按晃于时未应称臣，传写者误也。
<span class="c2">◎《史记·项羽本纪》沛公与项伯语、与项羽语皆称臣，与自称仆同。裴说似泥。◎沈家本曰：汉时下之于上，辄称臣，晃特沿旧习耳。</span>
</span>
渡蒲坂津，
<span class="c1">潼关、蒲坂、蒲坂津，均见《武纪》建安十六年。</span>
为军先置，以截其里，贼可擒也。”太祖曰：“善。”使晃以步骑四千人渡津。作堑栅未成，贼梁兴夜将步骑五千余人攻晃，晃击走之，太祖军得渡。遂破超等，使晃与夏侯渊平隃麋、汧诸氐，
<span class="c1">隃麋、汧，见《夏侯渊传》。</span>
与太祖会安定。太祖还邺，使晃与夏侯渊平鄜、夏阳余贼，
<span class="c1">鄜、夏阳，见《郑浑传》。</span>
斩梁兴，
<span class="c1">◎钱大昭曰：鄜，当从《夏侯渊传》做“鄠”。◎弼按：鄜县在今陕西鄜州洛川县东南七十里，夏阳县在今陕西同州府韩城县南，二县皆在今陕西西安府之北，地亦相近。若鄠县，则在今西安府之南。应从鄜为是。又按，《郑浑传》亦云“梁兴等余众聚鄜城”，钱说似误。然鄜县前汉有，后汉无。《武纪》建安十七年，马超余众梁兴等屯蓝田，使夏侯渊击平之。蓝田与鄠相近，则又以作“鄠”为是。盖当时潼关以西、渭河南北皆为马超、韩遂余党也。</span>
降三千余户。从征张鲁。别遣晃讨攻椟、仇夷诸山氐，皆降之。迁平寇将军。
<span class="c1">◎洪饴孙曰：平寇将军，一人，第三品。</span>
解将军张顺围。击贼陈福等三十余屯，皆破之。

2. <span id="卷十七·魏书十七·张乐于张徐传第十七-徐晃-2"></span>
太祖还邺，
<span class="c1">局本“还”作“迁”，误。</span>
留晃与夏侯渊拒刘备于阳平。
<span class="c1">阳平关，见《武纪》建安二十年。</span>
备遣陈式等十余营绝马鸣阁道，
<span class="c1">◎《郡国志》：益州广汉郡葭萌。◎三国蜀改为汉寿，属梓橦郡，有马鸣阁，在今四川保宁府昭化县北百里。◎潘眉曰：○《太平寰宇记》：马鸣阁在利州昭化县，即褒斜栈道也。诸葛武侯与兄瑾书：“赤崖以北阁道缘谷一百里，其阁梁一头入山腹，一头立柱于水中。”又云：“顷大水暴出，赤崖以南桥阁悉坏。”其地即马鸣阁道。</span>
晃别征破之，贼自投山谷，多死者。太祖闻，甚喜，假晃节，令曰：“此阁道，汉中之险要咽喉也。
<span class="c1">宋本、元本、吴本、毛本作“喉咽”。</span>
刘备欲断绝外内，以取汉中。将军一举，克夺贼计，善之善者也。”太祖遂自至阳平，引出汉中诸军。复遣晃助曹仁讨关羽，屯宛。
<span class="c1">宛，见《武纪》建安二十三年。</span>
会汉水暴隘，于禁等没。羽围仁于樊，又围将军吕常于襄阳。晃所将多新卒，以羽难与争锋，遂前至阳陵陂屯。太祖复还，
<span class="c1">“还”字疑衍。</span>
遣将军徐商、吕建等诣晃，令曰：“须兵马集至，乃俱前。”贼屯偃城。晃到，诡道作都堑，示欲截其后，贼烧屯走。晃得偃城，两面连营，稍前，去贼围三丈所。未攻，
<span class="c1">参阅《赵俨传》。</span>
太祖前后遣殷署、朱盖等
<span class="c1">殷署为平难将军，见《赵俨传》。
<span class="c2">朱盖曾随张辽讨陈兰，见《辽传》。</span>
</span>
凡十二营诣晃。贼围头有屯，又别屯四冢。
<span class="c1">◎《括地志》：阳陵陂在偃城西北五里，偃城在襄州安养县西北三里，古郾子国。◎《方舆纪要》卷七十九：偃城在襄阳府城北五里。◎《一统志》：偃城，今襄阳县北。◎谢鍾英：阳陵坡、偃城、四冢，皆与樊城相近。</span>
晃扬声当攻围头屯，而密攻四冢。羽见四冢欲坏，自将步骑五千出战，晃击之，退走，遂追陷与俱入围，破之，或自投沔水死。
<span class="c1">◎《蜀志·关羽传》注引《蜀记》曰：羽与晃宿相爱，遥共语，但说平生，不及军事。须臾，晃下马宣今：“得云长头赏千金。”羽惊怖，谓晃曰：“大兄是何言邪！”晃曰：“此国之事耳。”</span>
太祖令曰：“贼围堑鹿角十重，将军致战全胜，遂陷贼围，多斩首虏。吾用兵三十余年，及所闻古之善用兵者，未有长驱径入敌围者也。且樊、襄阳之在围，过于莒、即墨，将军之功，踰孙武、穰苴。”晃振旅还摩陂，
<span class="c1">摩陂，见《武纪》建安二十四年。</span>
太祖迎晃七里，置酒大会。太祖举卮酒劝晃，且劳之曰：“全樊、襄阳，将军之功也。”时诸军皆集，太祖案行诸营，士卒咸离阵观，而晃军营整齐，将士驻阵不动。太祖叹曰：“徐将军可谓有周亚夫之风矣。”
<span class="c1">◎《御览》卷七百五十七引《魏略》云：徐晃性严，驱使将士不得闲息。于军中为之语曰：“不得饷，属徐晃。”晃闻此语，笑曰：“我槌破汝钨錥邪？”</span>

3. <span id="卷十七·魏书十七·张乐于张徐传第十七-徐晃-3"></span>
文帝即王位，以晃为右将军，进封逯乡侯。
<span class="c1">《上尊号奏》云“使持节、右将军、建乡侯臣晃”，与《传》异。</span>
及践阼，进封杨侯。
<span class="c1">封本县。</span>
与夏侯尚讨刘备于上庸，
<span class="c1">◎上庸，见《武纪》建安二十年。◎林国赞曰：彼时刘封在上庸，先主在成都。如此文则似先主在上庸矣。据《夏侯尚传》，尚奏刘备别军在上庸，本传“备”下当亦有“别军”二字，疑传写脱去。《曹真传》“击刘备别将于下辩”，又云“破刘备别将高详于阳平”，未直书讨刘备也。</span>
破之。以晃镇阳平，徙封阳平侯。
<span class="c1">◎《郡国志》：兖州东郡阳平。◎三国魏改属阳平郡。◎谢鍾英谓：徐晃封此。◎弼按：本传明言“以晃镇阳平，徒封阳平侯”，非东郡之阳平也，谢说误。互见《武文世王公传·北海悼王蕤传》。</span>
明帝即位，拒吴将诸葛瑾于襄阳。增邑二百，并前三千一百户。病笃，遗令敛以时服。

4. <span id="卷十七·魏书十七·张乐于张徐传第十七-徐晃-4"></span>
性俭约畏慎，将军常远斥候，先为不可胜，然后战，追奔争利，士不暇食。常叹曰：“古人患不遭明君，今幸遇之，常以功自效，何用私誉为！”终不广交援。太和元年薨，谥曰壮侯。
<span class="c1">正始四年，诏祀故左将军徐晃于太祖庙庭。</span>
子盖嗣。盖薨，子霸嗣。明帝分晃户，封晃子孙二人列侯。

5. <span id="卷十七·魏书十七·张乐于张徐传第十七-徐晃-5"></span>
初，清河朱灵为袁绍将。太祖之征陶谦，绍使灵督三营助太祖，战有功。绍所遣诸将各罢归，灵曰：“灵观人多矣，无若曹公者，此乃真明主也。今已遇，复何之？”遂留不去。所将士卒慕之，皆随灵留。灵后遂为好将，
<span class="c1">◎《武纪》：建安四年，遣刘备、朱灵要袁术。十六年，潜遣徐晃、朱灵夜渡蒲坂津，据河西为营。</span>
名亚晃等，
<span class="c1">“等”字疑衍。</span>
至后将军，封高唐亭侯。
<span class="c1">“亭”字衍。注引《魏书》以鄃侯更封高唐，乃县侯也。</span>
<span class="c1">◎《九州春秋》曰：初，清河季雍以鄃叛袁绍
<span class="c2">◎《郡国志》：冀州清河国鄃。◎《一统志》：鄃县故城，今山东济南府平原县西南。</span>
而降公孙瓒，瓒遣兵卫之。绍遣灵攻之。灵家在城中，瓒将灵母弟置城上，诱呼灵。灵望城涕泣曰：“丈夫一出身与人，岂复顾家耶！”遂力战拔之，生擒雍而灵家皆死。◎《魏书》曰：灵字文博。太祖既平冀州，遣灵将新兵五千人、骑千匹守许南。太祖戒之曰：“冀州新兵，数承宽缓，暂见齐整，意尚怏怏。卿名先有威严，善以道宽之，不然即有变。”灵至阳翟，
<span class="c2">颍川郡治阳翟，见《武纪》卷首。</span>
中郎将程昂等果反，即斩昂，以状闻。
<span class="c2">毛本“状”作“朕”，误。</span>
太祖手书曰：“兵中所以为危险者，外对敌国，内有奸谋不测之变。昔邓禹中分光武军西行，而有宗歆、冯愔之难，后将二十四骑还宜阳，禹岂以是减损哉？
<span class="c2">◎范《书·邓禹传》：光武以禹沈深有大度，故授以西讨之略，乃拜为前将军，持节，中分麾下精兵二万人，遣西入关。禹遣冯愔、宗歆守恂邑。二人争权相攻，愔遂杀歆，因反击禹。自愔反后禹威稍损。禹与邓弘击赤眉，遂为所败，独与二十四骑还诣宜阳。</span>
来书恳恻，多引咎过，未必如所云也。”
<span class="c2">魏武常恨朱灵，遣于禁径夺其军，见《于禁传》。</span>
文帝即位，封灵鄃侯，增其户邑。诏曰：“将军佐命先帝，典兵历年，威过方、邵，功踰绛、灌。图籍所美，何以加焉？朕受天命，帝有海内，
<span class="c2">“帝有”二字疑误。</span>
元功之将，社稷之臣，皆朕所与同福共庆，传之无穷者也。今封隃侯。富贵不归故乡，如夜行衣绣。若平常所志，愿勿难言。”
<span class="c2">灵当为清河鄃县人。</span>
灵谢曰：“高唐，宿所愿。”
<span class="c2">高唐，见《武纪》初平三年。</span>
于是更封高唐侯，薨，谥曰威侯，子术嗣。
<span class="c2">正始四年，诏祀故后将军朱灵于太祖庙庭。</span>
</span>

6. <span id="卷十七·魏书十七·张乐于张徐传第十七-徐晃-6"></span>
评曰：太祖建兹武功，而时之良将，五子为先。于禁最号毅重，然弗克其终。张郃以巧变为称，乐进以骁果显名，而鉴其行事，未副所闻。或注记有遗漏，未如张辽、徐晃之备详也。
<span class="c1">◎何焯曰：此与下卷序魏诸将，但以注记所载稍檃括其略，非经意之文。徐晃之解樊围，一时奇功，而惟存一令，亦安得谓之备详也？序张辽合肥，许褚潼关，差胜耳。</span>
