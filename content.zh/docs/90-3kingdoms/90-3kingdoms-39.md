---
weight: 40
title: 卷三十九·蜀书九·董刘马陈董吕传第九
---

# 卷三十九·蜀书九·董刘马陈董吕传第九

1. <span id="卷三十九·蜀书九·董刘马陈董吕传第九-1"></span>
蜀书九

2. <span id="卷三十九·蜀书九·董刘马陈董吕传第九-2"></span>
三国志三十九董刘马陈董吕传第九
<span class="c1">◎刘咸炘曰：董和参署府事，马良、董允、陈祗皆为侍中，刘巴、陈震、董允、陈祗、吕乂俱为尚书令，故合之。</span>

3. <span id="卷三十九·蜀书九·董刘马陈董吕传第九-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">董和传、刘巴传、陈震传、董允传、吕乂传 校录：初晨一缕光</span>
<span class="c1">马良传 文本提供：三国友盟</span>
<span class="c1">复校：擎骥</span>

## 董和

1. <span id="卷三十九·蜀书九·董刘马陈董吕传第九-董和-1"></span>
董和字幼宰，南郡枝江人也，
<span class="c1">◎《郡国志》：荆州南郡枝江。◎《一统志》：枝江故城，今湖北荆州府枝江县东。◎谢鍾英曰：当在今松滋县北，当阳县南。◎刘家立曰：距枝江县有镇曰董市，今尚题曰“汉董幼宰故里”。</span>
其先本巴郡江州人。
<span class="c1">巴郡治江州，见《刘璋传》。</span>
汉末，和率宗族西迁，
<span class="c1">◎沈家本曰：此文疑有脱误。若由巴郡，是东迁，非西迁也。且和既迁南郡，又安得仕于益州牧刘璋哉？疑本云“巴郡江州人也，其先本南郡枝江人”，于下文方合。◎弼按：解作由南郡西迁，亦可通。</span>
益州牧刘璋以为牛鞞、
<span class="c1">音髀。</span>
江原长、
<span class="c1">◎《郡国志》：益州犍为郡牛鞞；蜀郡江原。◎《一统志》：牛鞞故城，今成都府简州东。江原故城，今成都府重庆州东南。</span>
成都令。蜀土富实，
<span class="c1">毛本“实”作“贵”。</span>
时俗奢侈，货殖之家，侯服玉食，婚姻葬送，倾家竭产。和躬率以俭，恶衣蔬食，防遏踰僭，为之轨制，所在皆移风变善，畏而不犯。然县界豪强惮和严法，说璋转和为巴东属国都尉。
<span class="c1">◎巴东属国，见《后主传》延熙十一年“涪陵属国”注。◎吴增僅曰：建安六年，刘璋分巴郡置巴东属国，治涪陵。建安末，先主改属国为涪陵郡。</span>
吏民老弱相携乞留和者数千人，璋听留二年，还迁益州太守，
<span class="c1">◎胡三省曰：此益州太守非汉武帝所开置之益州郡也。武帝所置之益州郡，刘蜀为南中地宅。盖刘璋置益州太守与蜀郡太守并治成都郭下。◎弼按：本传下文“与蛮夷从事，务推诚心，南土爱而信之”，是仍为南中之益州郡，后改为建宁郡者是也，胡注误。</span>
其清约如前。与蛮夷从事，务推诚心，南土爱而信之。

2. <span id="卷三十九·蜀书九·董刘马陈董吕传第九-董和-2"></span>
先主定蜀，征和为掌军中郎将，
<span class="c1">掌军中郎将，一人，蜀所置。</span>
与军师将军诸葛亮并署左将军大司马府事，
<span class="c1">◎胡三省曰：署府事者，总录军府事也。◎何焯曰：董和并署，李严并托，皆所慰蜀士大夫之心。特幼宰端良，正方倾邪耳。若使黄公衡不因丧败隔绝，则受遗当属斯人，不伤昭烈之明矣。</span>
献可替否，共为欢交。自和居官食禄，外牧殊域，内幹机衡，
<span class="c1">幹，疑作“斡”。</span>
二十余年，死之日家无儋石之财。亮后为丞相，教与群下曰：“夫参署者，集众思广忠益也。
<span class="c1">◎胡三省曰：参署，谓所行之事，参其同异，署而行之也。</span>
若远小嫌，难相违覆，旷阙损矣。
<span class="c1">◎胡三省曰：违，异也。覆，审也。难于违异，难于覆审，则事有旷阙损矣。远，于愿翻。</span>
违覆而得中，犹弃弊蹻而获珠玉。
<span class="c1">◎胡三省曰：蹻，讫约翻，屐也，草履也。</span>
然人心苦不能尽，惟徐元直处兹不惑，又董幼宰参署七年，事有不至，至于十反，来相启告。
<span class="c1">◎胡三省曰：此所谓相违覆也。</span>
苟能慕元直之十一，幼宰之殷勤，有忠于国，则亮可少过矣。”又曰：“昔初交州平，
<span class="c1">◎胡三省曰：亮躬耕陇亩，与崔州平、徐庶等友善。</span>
屡闻得失，后交元直，勤见启诲，前参事于幼宰，每言则尽，后从事于伟度，数有谏止；虽姿性鄙暗，不能悉纳，然与此四子终始好合，亦足以明其不疑于直言也。”其追思和如此。
<span class="c1">◎或曰：《和传》末无“子允，自有传”之语，何也？</span>
<span class="c1">伟度者，
<span class="c2">◎赵一清曰：此注脱书名。</span>
姓胡，名济，义阳人。
<span class="c2">义阳，见《魏志·明纪》景初元年。</span>
为亮主簿，
<span class="c2">此与《姜维传》之“镇西大将军胡济”或别为一人。</span>
有忠荩之效，故见褒述。亮卒，为中典军，统诸军，封成阳亭侯，迁中监军、前将军，督汉中，假节领兖州刺史，至右骠骑将军。济弟博，历长水校尉、尚书。</span>

## 刘巴

1. <span id="卷三十九·蜀书九·董刘马陈董吕传第九-刘巴-1"></span>
刘巴字子初，零陵烝阳人也。
<span class="c1">◎《郡国志》：荆州零陵郡烝阳。◎顾祖禹曰：吴改属衡阳郡，故城在今湖南衡州府衡阳县西一百七十里。</span>
少知名，
<span class="c1">◎《零陵先贤传》曰：巴祖父曜，苍梧太守。父祥，江夏太守、荡寇将军。时孙坚举兵讨董卓，以南阳太守张咨不给军粮，杀之。祥与同心，南阳士民由此怨祥，举兵攻之，与战，败亡。刘表亦素不善祥，拘巴，欲杀之，
<span class="c2">◎李清植曰：本传下文云“荆州牧刘表连辟，及举茂才，皆不就”，则表初未必有欲杀巴之事，此盖《零陵先贤传》传讹之谈。</span>
数遣祥故所亲信人密诈谓巴曰：“刘牧欲相危害，可相随逃之。”如此再三，巴辄不应。具以报表，
<span class="c2">监本“具”作“且”。</span>
表乃不杀巴。年十八，郡署户曹史主记主簿。刘先主欲遣周不疑就巴学，
<span class="c2">◎陈浩曰：主记，疑作“主计”。刘先主，“主”字疑衍，《刘表传》中“别驾刘先”是其人也。◎周寿昌曰：“记”亦通“计”，且疑其时有主记一官，犹书记也。先主“主”字似非衍，观巴辞谢书有云“欲令贤甥摧鸾凤之艳，游燕雀之宇”，此岂对常人语乎？惜周不疑无考，刘先亦别无所见也。◎弼按：刘先之甥周不疑事详见《魏志·刘表传》注引《零陵先贤传》，是“刘先”之下“主”字宜衍，周说误。</span>
巴答曰：“昔游荆北，时涉师门，记问之学，不足纪名，内无杨朱守静之术，外无墨翟务时之风，犹天之南箕，虚而不用。赐书乃欲令贤甥摧鸾凤之艳，游燕雀之宇，将何以启明之哉？愧于‘有若无，实若虚’，何以堪之！”</span>
荆州牧刘表连辟，及举茂才，皆不就。表卒，曹公征荆州。先主奔江南，荆、楚群士从之如云，而巴北诣曹公。曹公辟为掾，使招纳长沙、零陵、桂阳。
<span class="c1">三郡俱见《先主传》。</span>
<span class="c1">◎《零陵先贤传》曰：曹公败于乌林，
<span class="c2">◎乌林，详见《魏志·武纪》建安十三年“赤壁”注。◎《吴志·鲁肃传》注引《吴书》云：关羽曰：“乌林之役，左将军身在行间。”◎胡三省曰：即谓赤壁之战也。</span>
还北时，欲遣桓階，階辞不如巴。巴谓曹公曰：“刘备据荆州，不可也。”公曰：“备如相图，孤以六军继之也。”</span>
会先主略有三郡，巴不得反使，遂远適交阯，
<span class="c1">交阯，见《刘焉传》。</span>
<span class="c1">◎《零陵先贤传》云：巴往零陵，事不成，欲游交州，道还京师。时诸葛亮在临烝，
<span class="c2">临烝，见《诸葛亮传》注。</span>
巴与亮书曰：“乘危历险，到值思义之民，自与之众，承天之心，顺物之性，非余身谋所能劝动。若道穷数尽，将托命于沧海，不复顾荆州矣。”亮追谓曰：“刘公雄才盖世，据有荆土，莫不归德，天人去就，已可知矣。足下欲何之？”巴曰：“受命而来，不成当还，此其宜也。足下何言邪！”</span>
先主深以为恨。

2. <span id="卷三十九·蜀书九·董刘马陈董吕传第九-刘巴-2"></span>
巴复从交阯至蜀。
<span class="c1">◎《零陵先贤传》曰：巴入交阯，更姓为张。与交阯太守士燮计议不合，乃由牂牁道去。
<span class="c2">元本“道”作“遁”。</span>
为益州郡所拘留，太守欲杀之。主簿曰：“此非常人，不可杀也。”主簿请自送至州，见益州牧刘璋，璋父焉昔为巴父祥所举孝廉，见巴惊喜，每大事辄以咨访。◎臣松之案：刘焉在汉灵帝时已经宗正、太常，出为益州牧，祥始以孙坚作长沙时为江夏太守，不得举焉为孝廉，明也。</span>
俄而先主定益州，巴辞谢罪负，先主不责。
<span class="c1">◎何焯曰：昭烈初定蜀，土人怀反侧，其加意于刘子初，即高帝封雍齿之意也。</span>
<span class="c1">◎《零陵先贤传》曰：璋遣法正迎刘备，巴谏曰：“备，雄人也，
<span class="c2">何焯校改作“人雄”。</span>
入必为害，不可内也。”既入，巴复谏曰：“若使备讨张鲁，是放虎于山林也。”璋不听。巴闭门称疾。备攻成都，令军中曰：“其有害巴者，诛及三族。”
<span class="c2">毛本“诛”作“夷”。</span>
及得巴，甚喜。</span>
而诸葛孔明数称荐之，
<span class="c1">◎潘眉曰：史例宜称名，此非是。</span>
先主辟为左将军西曹掾。
<span class="c1">◎《零陵先贤传》曰：张飞尝就巴宿，巴不与语，飞遂忿恚。诸葛亮谓巴曰：“张飞虽实武人，敬慕足下。主公今方收合文武，
<span class="c2">冯本“合”作“拾”。</span>
以定大事；足下虽天素高亮，
<span class="c2">◎官本《考证》曰：元本作“天分素高亮”，多“分”字。</span>
宜少降意也。”巴曰：
<span class="c2">监本“曰”作“目”，误。</span>
“大丈夫处世，当交四海英雄，如何与兵子共语乎？”备闻之，
<span class="c2">监本“闻”作“固”，误。</span>
怒曰：“孤欲定天下，而子初专乱之。其欲还北，假道于此，岂欲成孤事邪？”备又曰：“子初才智绝人，如孤，可任用之，非孤者难独任也。”亮亦曰：“运筹策于帷幄之中，吾不如子初远矣！
<span class="c2">◎何焯曰：子初粗有笔耳，此助而张之，造作刘、葛之语也。</span>
若提枹鼓，会军门，使百姓喜勇，当与人议之耳。”初攻刘璋，备与士众约：“若事定，府库百物，孤无预焉。”及拔成都，士众皆舍干戈，赴诸藏竞取宝物。军用不足，备甚忧之。巴曰：“易耳，但当铸直百钱，
<span class="c2">◎胡三省曰：直百钱，一钱直百也。◎杜佑曰：蜀铸直百钱，文曰“直百”，亦有勒为五铢者，大小称两如一焉，并径七分，重四铢。</span>
平诸物贾，令吏为官市。”备从之，数月之间，府库充实。
<span class="c2">◎何焯曰：必无此事。钱至直百，岂复可以通行？初得一州，公私嚣然，是五均之续也。以《张益德传》中“颁赐之差”观之，则听其赴藏竞取，亦不然矣。◎梁章钜曰：○洪遵《泉志》云：蜀直百钱，建安十九年刘备铸。旧谱云，径七分，重四铢。又直百五铢钱径一寸一分，重八铢，文曰“五铢直百”。又有传形五铢钱。顾烜曰：“传形五铢，今所谓蜀钱，时有勒为直百者，亦有勒为五铢者，大小称量如一，三吴诸县行之。”</span>
</span>
建安二十四年，先主为汉中王，巴为尚书，后代法正为尚书令。躬履清俭，不治产业，又自以归附非素，惧见猜嫌，恭默守静，退无私交，非公事不言。
<span class="c1">◎《零陵先贤传》曰：是时中夏人情未一，闻备在蜀，四方延颈。而备锐意欲即真，巴以为如此示天下不广，且欲缓之。与主簿雍茂谏备，备以他事杀茂，由是远人不复至矣。
<span class="c2">◎李清植曰：本传下文“凡诸文诰策命，皆巴所作”，则先主之称尊号，巴亦未以为非也。《零陵先贤传》盖剿敌国谤诽之辞，亦不足信。◎刘家立曰：此注与正传情事不合，不足为信，松之偶疏于刊正耳。</span>
</span>
先主称尊号，昭告于皇天上帝后土神祇，凡诸文诰策命，皆巴所作也。
<span class="c1">文诰册命，固尚书所典也。</span>
章武二年卒。卒后，魏尚书仆射陈群与丞相诸葛亮书，问巴消息，称曰刘君子初，甚敬重焉。
<span class="c1">◎《零陵先贤传》曰：辅吴将军张昭尝对孙权论巴褊阨，不当拒张飞太甚。权曰：“若令子初随世浮沈，
<span class="c2">宋本作“沈浮”。</span>
容悦玄德，交非其人，何足称为高士乎？”</span>

## 马良

1. <span id="卷三十九·蜀书九·董刘马陈董吕传第九-马良-1"></span>
马良字季常，襄阳宜城人也。
<span class="c1">宜城，见《先主传》，又见《魏志·杜袭传》注，三国魏改属襄阳郡。</span>
兄弟五人，并有才名，乡里为之谚曰：“马氏五常，白眉最良。”良眉中有白毛，故以称之。先主领荆州，辟为从事。及先主入蜀，诸葛亮亦从后往，良留荆州，与亮书曰：“闻雒城已拔，此天祚也。尊兄应期赞世，配业光国，魄兆见矣。
<span class="c1">◎《尚书·武成篇》：旁死魄。◎又曰：既生魄。◎《康诰》曰：惟三月哉生魄。◎陆德明《音义》云：月始生魄然貌。</span>
<span class="c1">◎臣松之以为：良盖与亮结为兄弟，或相与有亲；亮年长，良故呼亮为尊兄耳。
<span class="c2">◎周寿昌曰：《后汉书》赵岐之称皇甫为仁兄，此传马良之称诸葛为尊兄，展敬联情，均此谊也。</span>
</span>
夫变用雅虑，审贵垂明，于以简才，宜適其时。若乃和光悦远，迈德天壤，使时闲于听，世服于道，齐高妙之音，正郑、卫之声，并利于事，无相夺伦，此乃管弦之至，牙、旷之调也。虽非锺期，敢不击节！”
<span class="c1">◎李冶《敬斋古今黈》卷四云：击节，犹今节乐拍手及用拍板也。马良谓“敢不击节”，谓敢不赏音也。吴诸葛恪与丞相陆逊书云“诚独击节”，恪意独击节以赏之耳。</span>
先主辟良为左将军掾。

2. <span id="卷三十九·蜀书九·董刘马陈董吕传第九-马良-2"></span>
后遣使吴，良谓亮曰：“今衔国命，协穆二家，幸为良介于孙将军。”亮曰：“君试自为文。”良即为草曰：“寡君遣掾马良通聘继好，以绍昆吾、豕韦之勋。
<span class="c1">◎《史记·楚世家》：陆终生子六人，其长一曰昆吾。昆吾氏，夏之时尝为侯伯。◎《国语·郑语》：大彭、豕韦，为商伯矣。◎韦注云：豕韦，彭姓之别封于豕韦者也。殷衰，二国相继为商伯。</span>
其人吉士，
<span class="c1">宋、元本“其”作“奇”。</span>
荆楚之令，
<span class="c1">◎《尔雅·释诂》：令，善也。</span>
鲜于造次之华，
<span class="c1">机辨捷对，皆造次之华也。</span>
而有克终之美，愿降心存纳，以慰将命。”权敬待之。

3. <span id="卷三十九·蜀书九·董刘马陈董吕传第九-马良-3"></span>
先主称尊号，以良为侍中。及东征吴，遣良入武陵招纳五溪蛮夷，
<span class="c1">◎武陵、五溪蛮夷，均详见《先主传》。◎《水经·沅水注》：沅水又东与序溪合，水出武陵郡义陵县。县治序溪，其城，刘备之秭归，马良出五溪绥抚蛮夷，良率诸蛮所筑也。所治序溪，最为沃壤。◎赵一清曰：义陵县，后汉废。先主军次秭归，遣马良安抚五溪蛮夷，良所筑城即故义陵城也。之，犹往也。</span>
蛮夷渠帅皆受印号，咸如意指。
<span class="c1">监本、官本“指”作“旨”。</span>
会先主败绩于夷陵，
<span class="c1">夷陵，见《魏志·文纪》黄初三年。</span>
良亦遇害。先主拜良子秉为骑都尉。

4. <span id="卷三十九·蜀书九·董刘马陈董吕传第九-马良-4"></span>
良弟谡，字幼常，以荆州从事随先主入蜀，除绵竹、成都令，越嶲太守。才器过人，好论军计，丞相诸葛亮深加器异。先主临薨，谓亮曰：“马谡言过其实，不可大用，君其察之！”亮犹谓不然，
<span class="c1">◎毛本、官本无“谓”字，宋本有之。◎朱璘曰：先主于永安病笃，始召孔明于成都，托孤之外，不闻品评一人，何于马谡谆谆邪？且孔明之事先主极其谨慎，平日无一事任意而行者，设果有是命，必详加审察，何至竟云“亮以为不然”？是可疑也。知人则哲，古帝难之。马谡之败，孔明引咎，所谓日月之食也。惟此数语，若出于事后之附会，不可不辨。◎朱邦衡曰：当日托孤，事势危迫，宿将如子龙，时望如陈震、董和，不闻一及。马谡是时名位卑微，亦未显有过失，先主何以预为丁宁？朱氏之辨甚是。</span>
以谡为参军，每引见谈论，自昼达夜。
<span class="c1">◎胡三省曰：以孔明之明略，所以待谡者如此，亦足以见其善论军计矣。观孔明南征之时，谡陈攻心之论，岂悠悠坐论者所能及哉？</span>
<span class="c1">◎《襄阳记》曰：建兴三年，亮征南中，谡送之数十里。亮曰：“虽共谋之历年，今可更惠良规。”
<span class="c2">局本“可”作“日”，误。</span>
谡对曰：“南中恃其险阻，
<span class="c2">宋本“阻”作“远”，《通鉴》同。</span>
不服久矣，虽今日破之，明日复反耳。今公方倾国北伐以事强贼。彼知官势内虚，
<span class="c2">◎胡三省曰：汉俗谓天子为县官，亦谓为国家。官势，犹言国势也。</span>
其叛亦速。若殄尽遗类以除后患，既非仁者之情，且又不可仓卒也。夫用兵之道，攻心为上，攻城为下，心战为上，兵战为下，愿公服其心而已。”
<span class="c2">◎胡三省曰：此马谡所以为善论军计者也。</span>
亮纳其策，赦孟获以服南方。故终亮之世，南方不敢复反。
<span class="c2">◎林国赞曰：此耳食之言也。据《后主传》，武侯以建兴三年平南方，十一年南夷复反，马忠破之。有阅一年，武侯裁殁。岂得谓“终亮之世，南方不敢复反”？况居李恢、张嶷传，实则亮军既还，南夷随叛，杀害太守，莫可谁何。盖其反不始十一年，而亦不仅一二次矣。</span>
</span>

5. <span id="卷三十九·蜀书九·董刘马陈董吕传第九-马良-5"></span>
建兴六年，亮出军向祁山，
<span class="c1">祁山，见《后主传》。</span>
时有宿将魏延、吴壹等，论者皆言以为宜令为先锋，而亮违众拔谡，统大众在前，与魏将张郃战于街亭，
<span class="c1">街亭，今甘肃秦州泰安县东北，见《诸葛亮传》。</span>
为郃所破，
<span class="c1">谡至街亭，高详屯列柳城。张郃击谡，郭淮攻详营，皆破之。见《魏志·郭淮传》。</span>
士卒离散。亮进无所据，退军还汉中。谡下狱物故，
<span class="c1">◎物故，详见《刘璋传》注。◎赵一清曰：同时败者尚有高详。又谡之受诛，亦以军败而逃耳，见《向朗传》。◎潘眉曰：《刘琰传》书“琰竟弃市”，《周群传》书“裕遂弃市”，或云“伏辜”，或云“伏诛”，无书“物故”者。《辅臣赞》注“马谡败绩，亮杀之”，《王平传》 “丞相亮诛马谡”，《诸葛亮传》“戮谡以谢众”，谡之见杀，明矣。“物故”之称，似乖史例。◎周寿昌曰：街亭之败，戮谡谢众，已见于诸葛本传矣。即此注引《襄阳记》谡引“殛鲧”之语，蒋琬述“楚杀得臣”之言，习凿齿为“杀有益之人”之论，是谡被诛无可疑者。此传忽称“谡下狱物故”，似是狱中瘦死者。然疑“物故”是“诛之”二字之误。</span>
亮为之流涕。良死时年三十六，谡年三十九。
<span class="c1">◎《襄阳记》曰：谡临终与亮书曰：“明公视谡犹子，谡视明公犹父，愿深惟殛鲧兴禹之义，使平生之交不亏于此，谡虽死无恨于黄壤也。”于时十万之众为之垂泣。亮自临祭，待其遗孤若平生。
<span class="c2">◎胡三省曰：杀之者，王法也；恩之者，故人之情不忘也。</span>
蒋琬后诣汉中，谓亮曰：“昔楚杀得臣，然后文公喜可知也。
<span class="c2">◎胡三省曰：○《左传》：晋文公及楚子玉得臣战于城濮，楚师败绩。晋入楚军，三日谷，文公犹有忧色，曰：“得臣犹在，忧未歇也。”及楚杀得臣，然后喜可知也。○杜预曰：谓喜见于颜色。</span>
天下未定而戮智计之士，岂不惜乎！”
<span class="c2">◎胡三省曰：观此，则蒋琬亦重谡矣。</span>
亮流涕曰：“孙武所以能制胜于天下者，用法明也。
<span class="c2">◎胡三省曰：○《孙子·始计篇》曰：法令孰行。○言法令行者必胜也，故其教吴宫美人兵，必杀吴王宠姬二人以明其法。</span>
是以杨干乱法，魏绛戮其仆。
<span class="c2">◎胡三省曰：○《左传》曰：悼公合诸侯，其弟扬干乱行，魏绛戮其仆。悼公谓魏绛能以刑佐民，使佐新军。</span>
四海分裂，兵交方始，若复废法，何用讨贼邪！”◎习凿齿曰：诸葛亮之不能兼上国也，岂不宜哉！夫晋人规林父之后济，故废法而收功；楚成闇得臣之益己，故杀之以重败。今蜀僻陋一方，才少上国，而杀其俊杰，退收驽下之用，明法胜才，不师三败之道，将以成业，不亦难乎！且先主诫谡之不可大用，岂不谓其非才也？亮受诫而不获奉承，明谡之难废也。为天下宰匠，欲大收物之力，而不量才节任，随器付业；知之大过，则违明主之诫，裁之失中，即杀有益之人，难乎其可与言智者也。
<span class="c2">◎何焯曰：魏延、吴壹辈，皆蜀之宿将，亮不用为先锋，而违众用谡，其心已不乐矣。今谡败而不诛，则此辈必益哓哓，而后来者将有以藉口，岂不惜一人而乱大事乎？凡亮之治蜀，所以能令人无异议者，徒以其守法严而用情公也。习氏之论，亦不达于当时之势矣。◎钱振鍠曰：《向朗传》 “朗素与马谡善。谡逃亡，朗知情不举，亮恨之，免官”，据此，则谡军败后尝畏罪而逃，逃而被获，于是乎其罪不可赦，不然，未必见戮也。《马良传》谓“谡下狱物故”，盖录马氏私书而未改。</span>
</span>

## 陈震

1. <span id="卷三十九·蜀书九·董刘马陈董吕传第九-陈震-1"></span>
陈震字孝起，南阳人也。先主领荆州牧，辟为从事，部诸郡，随先主入蜀。蜀既定，为蜀郡北部都尉，因易郡名，为汶山太守，
<span class="c1">◎汶山郡，详见《后主传》延熙十年。◎钱大昕曰：据《后汉书·西南夷传》，汶山立郡，其来已久，或汉末仍复并省，至先主定蜀后复为郡也。◎赵一清曰：○《晋太康地志》曰：蜀汉时复置。◎沈家本曰：《宋书·州郡志》亦云汶山郡刘氏立。而范史《西南夷传》云灵帝时复分蜀郡北部为汶山郡，未详孰是。</span>
转在犍为。
<span class="c1">犍为郡，见《刘焉传》。</span>
建兴三年，入拜尚书，迁尚书令，奉命使吴。七年，孙权称尊号，以震为卫尉，贺权践阼。诸葛亮与兄瑾书曰：“孝起忠纯之性，老而益笃，及其赞述东西，欢乐和合，有可贵者。”震入吴界，移关候曰：“东之与西，驿使往来，冠盖相望，申盟初好，日新其事。东尊应保圣祚，告燎受符，剖判土宇，天下响应，各有所归。于此时也，以同心讨贼，则何寇不灭哉！西朝君臣，引领欣赖。震以不才，得充下使，奉聘叙好，践界踊跃，入则如归。献子適鲁，犯其山讳，
<span class="c1">◎周寿昌曰：○《左传》：申繻曰：“先君献、武废二山。”○盖具、敖，鲁两山名。献公名具，武公名敖，此鲁之山讳也。○又案《晋语》：范献子聘于鲁，问具山、敖山。鲁人以其乡对。献子曰：“不为具、敖乎？”对曰：“先君献、武之讳也。”</span>
《春秋》讥之。望必启告，使行人睦焉。即日张旍诰众，各自约誓。顺流漂疾，国典异制，惧或有违，幸必斟诲，示其所宜。”震到武昌，孙权与震升坛歃盟，
<span class="c1">盟词见《孙权传》黄龙元年。</span>
交分天下：以徐、豫、幽、青属吴，并、凉、冀、兖属蜀，其司州之土，以函谷关为界。
<span class="c1">◎胡三省曰：汉武帝置司隶校尉，所部三辅、三河诸郡，其界西得雍州之京兆、扶风、冯翊三郡，北得冀州之河东、河内二郡，东得豫州之河南、弘农二郡，位望隆乎牧伯，银印青绶，在十三部刺史之上。后汉省朔方刺史以隶并州，合司隶于十三部之数。魏以司隶所部河东、河南、河内、弘农并冀州之平阳，合五郡置司州，以三辅还属雍州。此言司州以函谷关为界，以汉司隶所部分之也。</span>
震还，封城阳亭侯。九年，都护李平坐诬罔废；诸葛亮与长史蒋琬、侍中董允书曰：“孝起前临至吴，为吾说正方腹中有鳞甲，
<span class="c1">李严字正方。</span>
乡党以为不可近。吾以为鳞甲者但不当犯之耳，不图复有苏、张之事出于不意。
<span class="c1">◎胡三省曰：谓苏秦、张仪捭阖其说，以反覆诸侯之间，今李平复为之。◎《通鉴辑览》曰： “腹中鳞甲”、“不图苏、张”云云，语涉恢谑。贤如孔明尚有此语，可知其时人心风俗也。</span>
可使孝起知之。”十三年，震卒。子济嗣。

## 董允

1. <span id="卷三十九·蜀书九·董刘马陈董吕传第九-董允-1"></span>
董允字休昭，掌军中郎将和之子也。先主立太子，允以选为舍人，徙洗马。
<span class="c1">◎太子舍人，见《魏志·明纪》青龙三年。太子洗马，见《仓慈传》。◎赵一清曰：○《汉书·百官公卿表》：太子太傅、少傅，属官有先马、舍人。○《后汉百官志》：舍人，二百石，更直宿卫，如三署郎中。洗马，比六百石，职如谒者，太子出则当直者在前导威仪。</span>
后主袭位，迁黄门侍郎。丞相亮将北征，住汉中，虑后主富于春秋，朱紫难别，以允秉心公亮，欲任以宫省之事。上疏曰：
<span class="c1">◎何焯曰：此疏已载诸葛本传，此传及《向宠传》中可勿重出。</span>
“侍中郭攸之、费祎、侍郎董允等，先帝简拔以遗陛下，至于斟酌规益，进尽忠言，则其任也。愚以为宫中之事，事无大小，悉以咨之，必能裨补阙漏，有所广益。若无兴德之言，则戮允等以彰其慢。”亮寻请祎为参军，允迁为侍中，领虎贲中郎将，统宿卫亲兵。攸之性素和顺，备员而已。
<span class="c1">◎何焯曰：既任宫省，兼统宿卫，孔明盖用周公立政之言治内也。时来敏为中郎将，丞相驻汉中，请为军祭酒，故休昭兼领之。和顺与公亮者相参，并在左右，则剂之使平，徐以养成君德，无暌否之忧矣。◎赵一清曰：○《廖立传》：立曰：“中郎郭演长从人者耳，不足以经大事，而作侍中。”○演岂攸之之名乎？◎康发祥曰：承祚不为攸之立传，于此二语可见。</span>
<span class="c1">◎《楚国先贤传》曰：攸之，南阳人，以器业知名于时。</span>
献纳之任，允皆专之矣。允处事为防制，甚尽匡救之理。后主常欲采择以充后宫，允以为古者天子后妃之数不过十二，今嫔嫱已具，不宜增益，终执不听。后主益严惮之。尚书令蒋琬领益州刺史，上书以让费祎及允，
<span class="c1">宋本“书”作“疏”。</span>
又表“允内侍历年，翼赞王室，宜赐爵土以褒勋劳”。允固辞不受。后主渐长大，爱宦人黄皓。皓便僻佞慧，
<span class="c1">僻，当作“辟”。</span>
欲自容入。允常上则正色匡主，下则数责于皓。皓畏允，不敢为非。终允之世，皓位不过黄门丞。
<span class="c1">◎康发祥曰：此数语写得方正严恪，裁抑阉寺，最得大臣之体。嗣是陈祗代允为侍中，与黄皓互相表里，操弄威福，终至覆国。噫！进退之权操于宰执，兴亡之机势不旋踵。黄皓之佞幸，不足责。陈祗身为大臣，相与朋比。《易》曰“开国承家，小人勿用”，陈祗之谓也。《诗》曰“人之云亡，邦国殄瘁”，董允之谓也。先后相形，厥旨微矣。</span>

2. <span id="卷三十九·蜀书九·董刘马陈董吕传第九-董允-2"></span>
允尝与尚书令费祎、中典军胡济等
<span class="c1">胡济，见《董和传》注。</span>
共期游宴，严驾已办，而郎中襄阳董恢诣允脩敬。恢年少官微，见允停出，逡巡求去，允不许，曰：“本所以出者，欲与同好游谈也，今君已自屈，方展阔积，舍此之谈，就彼之宴，非所谓也。”乃命解骖，祎等罢驾不行。其守正下士，凡此类也。
<span class="c1">◎《襄阳记》曰：董恢字休绪，襄阳人。入蜀，以宣信中郎副费祎使吴。孙权尝大醉问祎曰：“杨仪、魏延，牧竖小人也。虽尝有鸣吠之益于时务，然既已任之，势不得轻，若一朝无诸葛亮，必为祸乱矣。诸君愦愦，
<span class="c2">◎胡三省曰：愦，古对翻，释曰心乱也。</span>
曾不知防虑于此，岂所谓贻厥孙谋乎？”祎愕然四顾视，不能即答。
<span class="c2">◎《费祎传》云：诸葛恪、羊衜等论难锋至，祎据理以答，终不能屈。◎此盖《襄阳记》欲彰董恢之美，遂不觉其辞之诬。设祎不能专对，何以诸葛亮妙简使才，而祎频烦至吴乎？</span>
恢目祎曰：“可速言仪、延之不协起于私忿耳，而无黥、韩难御之心也。
<span class="c2">黥布、韩信也。</span>
方今扫除强贼，
<span class="c2">宋本作“今方”。</span>
混一区夏，功以才成，业由才广，若舍此不任，防其后患，是犹备有风波而逆废舟楫，非长计也。”权大笑乐。诸葛亮闻之，以为知言。还未满三日，辟为丞相府属，迁巴郡太守。◎臣松之案：《汉晋春秋》亦载此语，不云董恢所教，辞亦小异。此二书俱出习氏而不同若此。本传云“恢年少官微”，若已为丞相府属，出作巴郡，
<span class="c2">毛本“出则巴郡”，“则”字误。</span>
则官不微矣。以此疑习氏之言为不审的也。</span>
延熙六年，加辅国将军。七年，以侍中守尚书令，
<span class="c1">允代祎为尚书令，欲斆祎之所行，事多愆滞，见《费祎传》注。</span>
为大将军费祎副贰。九年，卒。
<span class="c1">◎《华阳国志》曰：时蜀人以诸葛亮、蒋琬、费祎及允为四相，一号四英也。</span>

3. <span id="卷三十九·蜀书九·董刘马陈董吕传第九-董允-3"></span>
陈祗代允为侍中，与黄皓互相表里，皓始预政事。祗死后，皓从黄门令为中常侍、奉车都尉，操弄威柄，终至覆国。蜀人无不追思允。
<span class="c1">◎或曰：民思主怨，不言端而端自见。◎又曰：此篇多因事附见，殊有深微之旨，不特综事无遗为贵也。</span>
及邓艾至蜀，闻皓奸险，收闭，将杀之，而皓厚赂艾左右，得免。

4. <span id="卷三十九·蜀书九·董刘马陈董吕传第九-董允-4"></span>
祗字奉宗，汝南人，许靖兄之外孙也。少孤，长于靖家。弱冠知名，稍迁至选曹郎，矜厉有威容。多技艺，挟数术，费祎甚异之，故超继允内侍。吕乂卒，祗又以侍中守尚书令，
<span class="c1">◎胡三省曰：祗为尚书令，黄皓自此愈用事矣。◎弼按：事在延熙十四年，魏嘉平三年也。</span>
加镇军将军，大将军姜维虽班在祗上，常率众在外，希亲朝政。祗上承主指，下接阉竖，深见信爱，权重于维。景耀元年卒，后主痛惜，发言流涕，乃下诏曰：“祗统职一纪，柔嘉惟则，幹肃有章，和义利物，庶绩允明。命不融远，朕用悼焉。夫存有令问，则亡加美谥，谥曰忠侯。”赐子粲爵关内侯，拔次子裕为黄门侍郎。自祗之有宠，后主追怨允日深，谓为自轻，由祗媚兹一人，皓构间浸润故耳。允孙宏，晋巴西太守。
<span class="c1">◎臣松之以为：陈群子泰，陆逊子抗，传皆以子系父，不别载姓，及王肃、杜恕、张承、顾劭之流，莫不皆然，惟董允独否，未详其意。当以允名位优重，事迹踰父故邪？
<span class="c2">◎何焯曰：允事关蜀存亡，故与《和传》别出。◎沈家本曰：允既与父和同传，自当并于《和传》之后，中间不应隔以刘巴等三人。如谓允位望重于一时，应立专传，似不便与父和同在一卷，此似可议，裴氏回互之辞，未必是也。何义门以为“允事关蜀存亡，故与《和传》别出”，其说诚为有见；惟既别出，即不当同卷也。◎周寿昌曰：允以名位优重，事迹踰父，专为一传，犹可言也。独以陈祗之佞，黄皓之奸，附列传内，题目书名，则骥蹇同驱，兰艾并进，未免不伦。允之传，允之辱也。◎刘咸炘曰：○尚云：陈祗、黄皓附《董允传》者，以允既卒，祗、皓互相表里，皓始预政事，著皓之覆国，实祗为罪魁也。允不与父同传者，以其系汉之存亡，如《汉书》之元后不与外戚同传也。史例随时而变，初无定体，裴氏不察，以为子应系父，不可别载。然钟会与繇，诸葛恪与父瑾，亦未尝同传，但隔卷耳。○按：陈、董、吕相代司枢机，故连文。此圆神之遗也，不必如尚说，元后更非此比。</span>
夏侯玄、陈表并有骍角之美，
<span class="c2">◎《论语》：子谓仲弓曰：“犂牛之子骍且角。虽欲勿用，山川其舍诸？”◎《集解》云：犂，杂文。骍，赤也。角者，角周正中牺牲。虽欲以其所生犂而不用，山川宁肯舍之乎？言父虽不善，〈不〉害于子之美。</span>
而亦如泰者，《魏书》总名此卷云《诸夏侯曹传》，故不复稍加品藻。陈武与表俱至偏将军，以位不相过故也。</span>

## 吕乂

1. <span id="卷三十九·蜀书九·董刘马陈董吕传第九-吕乂-1"></span>
吕乂字季阳，南阳人也。父常，送故将军刘焉入蜀，
<span class="c1">◎朱邦衡曰：“军”字当衍。焉为南阳太守，乂之郡将也。</span>
值王路隔塞，遂不得还。乂少孤，好读书鼓琴。初，先主定益州，置盐府校尉，
<span class="c1">《王连传》作“司盐校尉”。</span>
较盐铁之利，后校尉王连请乂及南阳杜祺、南乡刘幹等
<span class="c1">◎南乡，见《魏志·钟繇传》注引《先贤行状》。◎《晋书·地理志》：建安十三年，魏武尽得荆州之地，分南阳西界立南乡郡。◎《舆地广记》：魏置南乡郡，治南乡。◎《水经·丹水注》：丹水又南迳南乡县故城东北。汉建安中，割南阳右壤为南乡郡。逮晋封宣帝孙畅为顺阳王，因立为顺阳郡，而南乡为县。旧治酂城。◎马与龙曰：“旧治酂城”者，谓顺阳郡治酂也，《晋志》可证。未改顺阳以前，南乡为郡治也。</span>
并为典曹都尉。
<span class="c1">◎钱大昭曰：典曹，疑“典农”之误。◎沈家本曰：此盐府校尉所请，则非典农事者，“曹”字未必误。《王连传》云“迁司盐校尉，于是简取良才以为官属，若吕乂、杜祺、刘幹等”，此典曹都尉，官属也。</span>
乂迁新都、绵竹令，乃心隐恤，百姓称之，为一州诸城之首。迁巴西太守。丞相诸葛亮连年出军，调发诸郡，多不相救，乂募取兵五千人诣亮，慰喻检制，无逃窜者。徙为汉中太守，兼领督农，供继军粮。亮卒，累迁广汉、蜀郡太守。蜀郡一都之会，户口众多，又亮卒之后，士伍亡命，更相重冒，
<span class="c1">◎周寿昌曰：即今虚籍伪名、顶替冒充之类。</span>
奸巧非一。乂到官，为之防禁，开喻劝导，数年之中，漏脱自出者万余口。后入为尚书，代董允为尚书令，众事无留，门无停宾。乂历职内外，治身俭约，谦靖少言，为政简而不烦，号为清能；然持法刻深，好用文俗吏，故居大官，名声损于郡县。延熙十四年卒。子辰，景耀中为成都令。辰弟雅，谒者。雅清厉有文才，著《恪论》十五篇。
<span class="c1">◎宋本“恪”作“格”。◎姚振宗曰：《霍峻传》注引《襄阳记》“罗宪于泰始中荐高阳吕雅”，“高阳”实“南阳”之讹，则雅当为晋人。</span>

2. <span id="卷三十九·蜀书九·董刘马陈董吕传第九-吕乂-2"></span>
杜祺历郡守、监军、大将军司马，刘幹官至巴西太守，皆与乂亲善，亦有当时之称，而俭素守法，不及于乂。

3. <span id="卷三十九·蜀书九·董刘马陈董吕传第九-吕乂-3"></span>
评曰：董和蹈羔羊之素，
<span class="c1">◎《诗·召南·羔羊篇》序云：召南之国，化文王之政，在位皆节俭正直，德如羔羊也。</span>
刘巴履清尚之节，马良贞实，称为令士，陈震忠恪，老而益笃，董允匡主，义形于色，皆蜀臣之良矣。吕乂临郡则垂称，处朝则被损，亦黄、薛之流亚矣。
<span class="c1">◎《汉书·循吏传》：黄霸字次公，淮阳阳夏人，为颍川太守，外宽内明，得吏民心，户口岁增，治为天下第一。代邴吉为丞相。霸材长于治民，及为丞相，总纲纪号令，风采不及丙、魏、于定国，功名损于治郡时。◎又《薛宣传》：薛宣字赣君，东海郯人。为临淮太守，政教大行。后代张禹为丞相，官属讥其烦碎无大体，不称贤也。</span>
