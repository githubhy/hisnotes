---
weight: 35
title: 卷三十四·蜀书四·二主妃子传第四
---

# 卷三十四·蜀书四·二主妃子传第四

1. <span id="卷三十四·蜀书四·二主妃子传第四-1"></span>
蜀书四

2. <span id="卷三十四·蜀书四·二主妃子传第四-2"></span>
三国志三十四二主妃子传第四
<span class="c1">◎梁章钜曰：标题虽称“二主妃子”，而列传则大书“先主甘皇后”、“穆皇后”、“后主敬哀皇后”、“张皇后”，皆称皇后。而孙吴诸后则降称夫人，可见承祚厚以天子之制予蜀也。〖本钱大昕说。〗◎潘眉曰：陈寿祚不为孙夫人立传，夫人还吴，同于大归。◎钱大昕曰：《蜀志》称昭烈曰先主，安乐公曰后主，后主之太子璿特为立传，且正其太子之号。《吴志》则曰权、曰亮、曰休、曰晧，皆斥其名，可见承祚未尝侪蜀于吴也。</span>

3. <span id="卷三十四·蜀书四·二主妃子传第四-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：初晨一缕光</span>
<span class="c1">复校：擎骥</span>

## 先主甘皇后

1. <span id="卷三十四·蜀书四·二主妃子传第四-先主甘皇后-1"></span>
先主甘皇后，沛人也。先主临豫州，住小沛，
<span class="c1">小沛，见《先主传》。</span>
纳以为妾。先主数丧嫡室，
<span class="c1">◎康发祥曰：先主转军海西、守小沛之日，妻子屡为吕布、高顺所虏，究不知何氏，史失其实矣。</span>
常摄内事。随先主于荆州，产后主。值曹公军至，追及先主于当阳长阪，
<span class="c1">当阳长坂，见《先主传》。</span>
于时困偪，弃后及后主，赖赵云保护，得免于难。
<span class="c1">◎《拾遗记》卷八云：先主甘后，沛人也。生于贱微。里中相者云：“此女后贵，位极宫掖。”及后长而体貌特异，至十八，玉质柔肌，态媚容冶。先主召入绡帐中，于户外望者，如月下聚雪。河南献玉人，高三尺，乃取玉人置后侧，昼则讲说军谋，夕则拥后而玩。人常称玉之所贵，德比君子，况为人形而不可玩乎？后与玉人洁白齐润，观者殆相乱惑。嬖宠者非惟嫉于甘后，亦妒于玉人也。后常欲琢毁坏之，乃诫先主曰：“昔子罕不以玉为宝，《春秋》美之。今吴、魏未灭，安以妖玩继怀？凡淫惑生疑，勿复进焉。”先主乃撤玉人像，嬖者皆退。当斯之时，君子议以甘后为神智妇人焉。</span>
后卒，葬于南郡。章武二年，追谥皇思夫人，
<span class="c1">◎康发祥曰：先主转军广陵海西，麋竺进妹于先主为夫人。麋夫人不闻与谥，史亦不为立传，何也？</span>
迁葬于蜀，未至而先主殂陨。丞相亮上言：“皇思夫人履行修仁，淑慎其身。大行皇帝昔在上将，嫔妃作合，
<span class="c1">宋本“妃”作“配”。</span>
载育圣躬，大命不融。大行皇帝存时，笃义垂恩，念皇思夫人神柩在远飘飖，特遣使者奉迎。会大行皇帝崩，今皇思夫人神柩以到，又梓宫在道，园陵将成，安厝有期。臣辄与太常臣赖恭等议：《礼记》曰：‘立爱自亲始，教民孝也；立敬自长始，教民顺也。’不忘其亲，所由生也。《春秋》之义，母以子贵。昔高皇帝追尊太上昭灵夫人为昭灵皇后，
<span class="c1">◎太，毛本作“大”，误。◎《汉书·高帝纪》：五年，追尊先媪曰昭灵夫人。◎《高后纪》：七年，尊昭灵夫人曰昭灵后。◎梁章钜曰：高祖之母死于小黄，高祖五年追谥昭灵夫人，吕后七年尊为昭灵皇后。皇后之称，吕后所加，此谓“高祖追尊”，恐系信笔之误。</span>
孝和皇帝改葬其母梁贵人，尊号曰恭怀皇后，
<span class="c1">◎范《书·和帝纪》：永元九年，追尊皇妣梁贵人为皇太后，改葬恭怀皇后于西陵。</span>
孝愍皇帝亦改葬其母王夫人，尊号曰灵怀皇后。
<span class="c1">◎范《书·献帝纪》：兴平元年，追尊谥皇妣王氏为灵怀皇后，改葬于文昭陵。◎钱大昭曰：孝愍皇帝，即汉献帝也。在章武元年，献帝见害，追谥孝愍，犹可托之传闻。至后主嗣位，已阅二年之久，山阳公之存殁，岂不知之？而犹称为孝愍皇帝者，不过欲因此以讨魏室篡弑之罪有藉口耳。不然，献帝见在，大敌未克，而玄德晏然自立，嗣主继体践祚，虽曰汉帝子孙，与魏文之僭位何以异乎？所谓掩耳盗铃也。◎刘咸炘曰：此说非也。不可无君，昭烈不得不立。愍帝虽不死，亦失国之君，陷身贼中，受其公爵，岂可遥奉耶？知其未死，而无以称之，即以上谥为号，礼以义起也。</span>
今皇思夫人宜有尊号，以慰寒泉之思，
<span class="c1">◎《诗·邶风·凯风之章》：爰有寒泉，在浚之下。有子七人，母氏劳苦。</span>
辄与恭等
<span class="c1">太常赖恭也。</span>
案谥法，宜曰昭烈皇后。《诗》曰：‘谷则异室，死则同穴。’
<span class="c1">◎《诗·王风·大车之章》。◎《毛传》云：谷，生也。生在于室，则外内异；死则神合，同为一也。</span>
<span class="c1">◎《礼》云：上古无合葬，中古后因时方有。</span>
故昭烈皇后宜与大行皇帝合葬，臣请太尉告宗庙，
<span class="c1">◎洪饴孙曰：太尉不详何人，盖置而不常设。可考者一人，上官胜，见《唐书·宰相世系表》。</span>
布露天下，具礼仪别奏。”制曰可。

## 先主穆皇后

1. <span id="卷三十四·蜀书四·二主妃子传第四-先主穆皇后-1"></span>
先主穆皇后，
<span class="c1">穆皇后、敬哀皇后皆未书姓，以下有“兄吴壹”、“张飞长女”之文。似宜书姓，下文云“兄壹”、“飞长女”，方合。</span>
陈留人也。兄吴壹，
<span class="c1">壹事见《季汉辅臣赞》。</span>
少孤，壹父素与刘焉有旧，是以举家随焉入蜀。焉有异志，而闻善相者相后当大贵。焉时将子瑁自随，遂为瑁纳后。瑁死，后寡居。先主既定益州，而孙夫人还吴，
<span class="c1">◎梁章钜曰：孙夫人之事，此为再见。◎王昙曰：此不明叙所以还吴之故，则法正已进刘瑁妻吴氏于宫中，舟船之迎，实夫人见几之哲。是岁建安之二十年乙未，正权袭取长沙、分界连和之日。可想见蜀主与夫人同牢已七年矣。此陈寿所以有绸缪恩纪之笔也。</span>
<span class="c1">◎《汉晋春秋》曰：先主入益州，吴遣迎孙夫人。夫人欲将太子归吴，诸葛亮使赵云勒兵断江留太子，乃得止。
<span class="c2">◎《赵云别传》：孙夫人以权妹骄豪，权闻备西征，大遣舟船迎妹，而夫人内欲将后主还吴。云与张飞勒兵截江，乃得后主还。◎何焯曰：《汉晋春秋》所云为妄。先主定益州时，诸葛公与张、赵等溯流至蜀。孙夫人还吴当在建安二十年争荆州时。◎弼按：《赵云别传》“权闻备西征，乃迎妹”，正为争荆州之时。《汉晋春秋》所云亦谓“先主入益州”之后，非谓“定益州之时”，何说似泥。◎康发祥曰：孙夫人，一见《先主传》，再见《穆皇后传》，三见《法正传》。承祚不为立传，岂以故剑未还，故阙而不书邪？</span>
</span>
群下劝先主聘后，先主疑与瑁同族，
<span class="c1">毛本“瑁”作“媢”，误。</span>
法正进曰：“论其亲疏，何与晋文之于子圉乎？”
<span class="c1">◎《左传·僖公十七年》：晋太子圉为质于秦，秦归河东而妻之。二十二年，圉逃归。惠公卒，圉立，是为怀公。晋文公至秦，秦伯纳女五人，怀嬴与焉。◎杜注：怀嬴，子圉妻，子圉谥怀公，故号为怀嬴。◎钱大昭曰：何与，犹言“何如”也。</span>
于是纳后为夫人。
<span class="c1">◎梁章钜曰：法正导君以非礼，先主始疑而终遂之，君臣均失，诸葛公亦不匡正，何也？</span>
<span class="c1">◎习凿齿曰：夫婚姻，人伦之始，王化之本，匹夫犹不可以无礼，
<span class="c2">监本“匹”作“焉”，误。</span>
而况人君乎？晋文废礼行权，以济其业，故子犯曰：有求于人，必先从之，将夺其国，何有于妻，
<span class="c2">事见《国语》。</span>
非无故而违礼教者也。今先主无权事之偪，而引前失以为譬，非导其君以尧、舜之道者。先主从之，过矣。</span>
建安二十四年，立为汉中王后。章武元年夏五月，策曰：“朕承天命，奉至尊，临万国。今以后为皇后，遣使持节丞相亮授玺绶，承宗庙，母天下，皇后其敬之哉！”建兴元年五月，后主即位，
<span class="c1">毛本复“即”字，误。</span>
尊后为皇太后，称长乐宫。壹官至车骑将军，封县侯。延熙八年，后薨，合葬惠陵。
<span class="c1">◎孙盛《蜀世谱》曰：
<span class="c2">◎沈家本曰：《蜀世谱》，隋、唐志不著录。此传引二条，一条记后主太子璿弟六人，一条记吴壹之孙乔。《费诗传》一条，记诗子立。《吕凯传》二条，一记吕氏之徙不韦县，一记凯子详。《张嶷传》一条，记嶷孙奕。《后书·蛮夷传》注引不韦县事，与《吕凯传》同。是其书体例不专蜀主之世系，凡士大夫世系悉详之，与《隋志》所录之《汉氏帝世谱》、《齐梁帝谱》不同矣。</span>
壹孙乔，没李雄中三十年，不为雄屈也。</span>

## 后主敬哀皇后

1. <span id="卷三十四·蜀书四·二主妃子传第四-后主敬哀皇后-1"></span>
后主敬哀皇后，车骑将军张飞长女也。
<span class="c1">张飞妻，夏侯霸从妹。</span>
章武元年，纳为太子妃。建兴元年，立为皇后。十五年薨，葬南陵。

## 后主张皇后

1. <span id="卷三十四·蜀书四·二主妃子传第四-后主张皇后-1"></span>
后主张皇后，前后敬哀之妹也。建兴十五年，入为贵人。延熙元年春正月，策曰：“朕统承大业，君临天下，奉郊庙社稷。今以贵人为皇后，使行丞相事左将军向朗持节授玺绶。
<span class="c1">◎周寿昌曰：故事，持节册封使臣例书名，不书姓，前后册文可证。“向”字疑衍。</span>
勉修中馈，恪肃禋祀，皇后其敬之哉！”咸熙元年，随后主迁于洛阳。
<span class="c1">◎《汉晋春秋》曰：魏以蜀宫人赐诸将之无妻者，李昭仪曰：“我不能二三屈辱。”乃自杀。</span>

## 甘陵王永

1. <span id="卷三十四·蜀书四·二主妃子传第四-甘陵王永-1"></span>
刘永字公寿，先主子，后主庶弟也。章武元年六月，使司徒靖立永为鲁王，
<span class="c1">◎姚范曰：梁、鲁皆虚名，策中遂有“龟蒙”、“畿甸”之言，亦不典也。◎杭世骏曰：○《鼎录》：章武三年，先主作二鼎，一与鲁王，文曰“富贵昌宜侯王”，一与梁王，文曰“大吉羊宜王公”，并古隶书，高二尺。</span>
策曰：“小子永，
<span class="c1">◎宋本“小”作“少”。◎官本《考证》曰：当作“小”。</span>
受兹青土。朕承天序，继统大业，遵修稽古，建尔国家，封于东土，奄有龟蒙，世为藩辅。呜呼，恭朕之诏！惟彼鲁邦，
<span class="c1">◎周寿昌曰：“邦”字宜避，此与先主祭天文“汉邦”字误同。</span>
一变適道，风化存焉。人之好德，世兹懿美。
<span class="c1">◎周寿昌曰：承祚晋臣，此“懿”字亦当避，疑字有误。</span>
王其秉心率礼，绥尔士民，是飨是宜，其戒之哉！”建兴八年，改封为甘陵王。初，永憎宦人黄皓，皓既信任用事，谮构永于后主，后主稍疏外永，至不得朝见者十余年。咸熙元年，永东迁洛阳，拜奉车都尉，封为乡侯。

## 安平悼王理

1. <span id="卷三十四·蜀书四·二主妃子传第四-安平悼王理-1"></span>
刘理字奉孝，亦后主庶弟也，与永异母。章武元年六月，使司徒靖立理为梁王，策曰： “小子理，朕统承汉序，祗顺天命，遵脩典秩，建尔于东，为汉藩辅。惟彼梁土，畿甸之邦，民狎教化，易导以礼。往悉乃心，怀保黎庶，以永尔国，王其敬之哉！”建兴八年，改封理为安平王。
<span class="c1">马超女配安平王理，见《超传》。</span>
延熙七年卒，谥曰悼王。子哀王胤嗣，十九年卒。子殇王承嗣，二十年卒。景耀四年诏曰：“安平王，先帝所命。三世早夭，国嗣颓绝，朕用伤悼。其以武邑侯辑袭王位。”辑，理子也。咸熙元年，东迁洛阳，拜奉车都尉，封乡侯。

## 后主太子璿

1. <span id="卷三十四·蜀书四·二主妃子传第四-后主太子璿-1"></span>
后主太子璿，
<span class="c1">◎钱大昕曰：此承祚特笔，且正其为太子之号，视《吴志》之曰权、曰亮、曰休、曰晧者，判然矣。</span>
字文衡。母王贵人，本敬哀张皇后侍人也。延熙元年正月，策曰：“在昔帝王，继体立嗣，副贰国统，古今常道。今以璿为皇太子，昭显祖宗之威，命使行丞相事左将军朗持节授印绶。其勉脩茂质，祗恪道义，谘询典礼，敬友师傅，斟酌众善，翼成尔德，可不务脩以自勖哉！”时年十五。
<span class="c1">璿好骑射，出入无度，见《霍峻传》。费祎长女配太子璿为妃，见《祎传》。</span>
景耀六年冬，蜀亡。咸熙元年正月，钟会作乱于成都，璿为乱兵所杀。
<span class="c1">宋本“杀”作“害”。诸葛瞻尚公主，见本传。费祎子恭尚公主，见《祎传》。关羽孙统尚公主，见《羽传》。</span>
<span class="c1">◎孙盛《蜀世谱》曰：璿弟，瑶、琮、瓒、谌、询、璩六人。
<span class="c2">◎潘眉曰：依《后主传》及《蜀纪》，“询”当为“恂”，“璩”当为“虔”。“谌”、“ 恂”、 “虔”意义不相远。又“询”、“璩”《说文》无，并俗字。</span>
蜀败，谌自杀，
<span class="c2">◎周寿昌曰：北地王谌何以不为立传，仅于《后主传》中纪其事乎？若非裴注引《汉晋春秋》数语，则王之武烈忠愤，几无可见。《通鉴》虽不帝蜀，而此数语全引之，则承祚良史之笔，于此不无阙失也。◎康发祥曰：北地王谌慷慨激昂，洵贤王也，不为作传，殊不可解。</span>
余皆内徙。值永嘉大乱，子孙绝灭。唯永孙玄奔蜀，李雄伪署安乐公以嗣禅后。永和三年讨李势，盛参戎行，见玄于成都也。</span>

2. <span id="卷三十四·蜀书四·二主妃子传第四-后主太子璿-2"></span>
评曰：《易》称“有夫妇然后有父子”，夫人伦之始，恩纪之隆，莫尚于此矣。是故纪录，以究一国之体焉。
<span class="c1">◎潘眉曰：陈仁锡本脱评语三十五字，俗本之陋如此。◎刘咸炘曰：此评无谓极矣，岂以《吴志》不书太子，而《蜀志》书之，故自明乎？◎或曰：诸王不知其母，注记无官，信矣。</span>
