---
weight: 33
title: 卷三十二·蜀书二·先主传第二
---

# 卷三十二·蜀书二·先主传第二

1. <span id="卷三十二·蜀书二·先主传第二-1"></span>
蜀书二

2. <span id="卷三十二·蜀书二·先主传第二-2"></span>
三国志三十二先主传第二
<span class="c1">◎《史通·列传篇》曰：陈寿《国志》载孙刘二帝，其实纪也，而呼之曰传。◎司马光曰：汉兴，学者始推五德生、胜。以秦为闰位，于是正闰之论兴矣。臣愚，诚不足以知前代之正闰，窃以为苟不能使九州合为一统，皆有天子之名，而无其实者也。虽华夏仁暴、大小、强弱，或时不同，要皆与古之列国无异，岂得独尊奖一国，谓之正统，而其余皆为僭伪哉！其地丑德齐，莫能相壹，名号不异，本非君臣者，皆以列国之制处之，彼此钧敌，无所抑扬，庶几不诬事实，近于至公。昭烈之于汉，虽云中山靖王之后，而族属疏远，不能纪其世数名位，亦犹宋高祖称楚元王后，南唐烈祖称吴王恪后，是非难辨，故不敢以光武及晋元帝为比，使得绍汉氏之遗统也。◎郝经曰：汉建安末曹氏废汉，自立称魏；孙氏据江左，僭号称吴。昭烈以宗子继汉，即位于蜀，讨贼恢复，卒莫能相一而折入于晋。晋平阳侯相陈寿，故汉吏也，汉亡仕晋，作《三国志》，以曹氏继汉，而不与昭烈，称之曰蜀，鄙为偏霸僭伪，于是体统不正，大义不明，紊其纲维，故称号论议，皆失其正。◎又曰：魏、晋自以为正统相继，故不举昭烈之谥，称曰先主。陈寿遂不以汉为帝纪，曰《先主传》，非也。先主者，大夫称其先大夫之辞也。继汉而不称汉，未尝称蜀而称蜀，蔑劣甚矣！◎顾炎武曰：春秋时称卿大夫曰主。南唐降号江南国主，亦以奉中国正朔，自贬其号。若刘玄德帝蜀，谥昭烈，葬惠陵，初无贬绌。末帝降魏，封安乐公，自可以本封为号。陈寿创先主、后主之名，常璩《蜀志》因之。千载之后，犹沿此称，殊为不当。如杜甫诗中称“蜀主”，非知人论世之学也。◎或曰：魏武系追尊，犹称帝称纪。三国鼎力，既作《蜀志》，宜称汉昭烈帝为是。◎刘咸炘曰：史之有纪，乃一书之纲领，非帝者之上仪。然纪必取一时之主，三方鼎峙，莫適为主，承祚则仍守旧法，以一方为纪，而余二方为传。然二方主传，又为彼二方之纲，故不得不仍用纪体，此实向来未有之例，固不可以为有心贬吴、蜀也。◎又曰：原承祚本意，盖以三方皆当为纪，而一书不可三纪，故既不得不用纪体，又不得不名为传，以为史法之不得不然也。</span>

3. <span id="卷三十二·蜀书二·先主传第二-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：未曾冷却</span>
<span class="c1">复校：擎骥</span>

## 先主备

1. <span id="卷三十二·蜀书二·先主传第二-先主备-1"></span>
先主姓刘，讳备，字玄德，涿郡涿县人，
<span class="c1">◎《郡国志》：幽州涿郡治涿。◎《一统志》：涿县故城，今顺天府涿州治。</span>
汉景帝子中山靖王胜之后也。
<span class="c1">◎《汉书·景十三王传》：孝景皇帝十四男。贾夫人生中山靖王胜。中山靖王胜以孝景前三年立。胜为人乐酒好内，有子百二十余人。◎郝经曰：武帝诏诸侯王得推恩侯支庶子弟，靖王百余子，侯者五人。◎弼按：中山靖王子封侯见《汉书·王子侯表》及《水经注》者七人，详下。</span>
胜子贞，元狩六年封涿县陆城亭侯，坐酎金失侯，因家焉。
<span class="c1">◎《汉书·王子侯表》：中山靖王子广望节侯忠、将梁侯朝平、薪馆侯未央、陆城侯贞、薪处侯嘉。◎《水经·滱水注》云：滱水东过安憙县南，汉武帝元朔五年，封中山靖王子刘应为侯国。◎又云：滱水东南迳任丘城南，又东南迳安郭亭南。汉武帝元朔五年，封中山靖王子刘传富为侯国。◎又云：滱水又东北迳博陵县故城南，即古陆成。汉武帝元朔二年，封中山靖王子刘贞为侯国。◎又云：博水又东迳广望县故城北，汉武帝元朔二年，封中山靖王子刘忠为侯国。又北迳清凉城东，即将梁也。汉武帝元朔二年，封中山靖王子刘朝平为侯国。◎《一统志》：博陵故城，今直隶保定府蠡县南，汉置陆城县，封刘贞为侯国。后汉废入蠡吾，改置博陵。◎《史记·平准书》：列侯坐酎金失侯者百余人。◎如淳曰：○《汉仪》注，王子为侯，侯岁以户口酎黄金于汉庙。皇帝临受献金以助祭。大祀日饮酎，饮酎受金，金少不如斤两、色恶，王削县，侯免国。◎《汉书·景帝纪》：高庙酎。◎张晏曰：正月旦作酒，八月成，名曰酎。酎之言纯也。至武帝时，因八月尝酎，会诸侯庙中，出金助祭，所谓酎金也。◎师古曰：酎，三重酿醇酒也，味厚，故以荐宗庙。酎，音直救反。◎潘眉曰：前汉无乡亭之封，考《汉书·王子侯表》，贞封陆成侯，无“亭”字。《地理志》陆成，中山国县名。贞为中山靖王之后，故封中山国之陆成县侯，“成”字无土旁。《王子侯表》“陆成侯”下注“涿”字，亦误。◎又曰：失侯在元鼎五年，始当家陆成，后徙涿耳。◎官本《考证》陈浩曰：○《汉书·王子侯表》：陆城侯贞元朔二年六月甲午封，元鼎五年坐酎金免。○此云“元狩六年”，恐误。◎何焯曰：元朔二年封，十五年元鼎五年免，盖以始封之明年为元年也。此云元狩六年，少十年矣，恐误。◎又曰：○《续汉书·百官志》“宗正卿”下注云：郡国岁因计上宗室名籍。○刘昭注引胡广曰：又岁一治诸王世谱差序秩第，故西京枝属其后衰者，犹皆可考。◎赵一清曰：《汉表》陆城是县侯，非亭侯也。◎又曰：《地理志》涿郡无陆城，陆城中山国之属县也。博陵，《史记》蠡吾故县，蠡吾属涿郡，故表云“涿”也。二县川土相邻矣。〖赵说见《水经注释》卷十一。〗◎钱大昕曰：陆城本中山之地，贞以王子封侯，改隶涿郡，其后失侯，地入于汉，为县。宣、元之世，中山王绝而更封，仍以县还中山也。〖钱说见《水经注疏要删。〗◎钱仪吉曰：“涿县”当为“涿郡”。◎周寿昌曰：《华阳国志》“贞”作“真”。汉武时以酎金失侯者，皆元鼎五年事。</span>
<span class="c1">◎《典略》曰：备本临邑侯枝属也。
<span class="c2">◎《后汉书·北海王兴传》：建武三十年，封兴子复为临邑侯。◎《郡国志》：兖州东郡临邑。◎《一统志》：临邑故城，今山东泰安府东阿县北。◎弼按：兴为光武兄伯升之子，兴子复封临邑侯，不解先主何以为临邑侯枝属，或因与光武同出自景帝乎？◎胡三省曰：《蜀书》云“备，中山靖王胜子陆城亭侯贞之后”，然自祖父以上，世系不可考。◎沈家本曰：《汉表》无临邑，而中山靖王子有临乐敦侯光，《典略》所言或即指此，然与传文异矣。范史《北海靖王兴传》“子复为临邑侯”，注“临邑县属东海”，然则临邑侯乃齐武王之裔，非中山枝属，惟临邑国在东海，不闻迁涿。《典略》之说非也。</span>
</span>
先主祖雄，父弘，世仕州郡。雄举孝廉，官至东郡范令。
<span class="c1">◎《一统志》：范县故城，今山东曹州府范县东南二十里。</span>

2. <span id="卷三十二·蜀书二·先主传第二-先主备-2"></span>
先主少孤，与母贩履织席为业。舍东南角篱上有桑树生高五丈余，遥望见童童如小车盖，往来者皆怪此树非凡，或谓当出贵人。
<span class="c1">◎赵一清曰：○《水经·巨马水注》：督亢沟水东经涿县郦亭楼桑里南，即刘备之旧里也。○《方舆纪要》卷十一：楼桑村在涿州西南十五里，</span>
<span class="c1">◎《汉晋春秋》曰：涿人李定云：“此家必出贵人。”</span>
先主少时，与宗中诸小儿于树下戏，言：“吾必当乘此羽葆盖车。”
<span class="c1">◎《续汉志·舆服志》：羽盖华蚤。◎徐广曰：翠羽盖，黄裹，所谓黄屋车也。◎《东京赋》曰：树翠羽之高盖。◎薛综曰：树翠羽为盖，如云龙矣。</span>
叔父子敬谓曰：
<span class="c1">◎钱大昭曰：扶风孟达字子敬，避先主叔父敬，改为子度，见《刘封传》。</span>
 “汝勿妄语，灭吾门也！”年十五，母使行学，与同宗刘德然、辽西公孙瓒俱事故九江太守同郡卢植。
<span class="c1">◎植事详见《魏志·卢毓传》。◎范《书·植传》：植字子幹，涿郡涿人。熹平四年，九江蛮反，四府选植才兼文武，拜九江太守，蛮寇宾服，以疾去官。◎弼按：先主年十五，为灵帝熹平四年，师事卢植当在植去官归里之时，故传文云“故九江太守”也。</span>
德然父元起常资给先主，与德然等。元起妻曰：“各自一家，何能常尔邪！”元起曰：
<span class="c1">宋本、冯本、吴本、毛本无“元”字。</span>
“吾宗中有此儿，非常人也。”而瓒深与先主相友。瓒年长，先主以兄事之。先主不甚乐读书，喜狗马、音乐、美衣服。身长七尺五寸，垂手下膝，
<span class="c1">◎《华阳国志》“手”作“臂”，《通鉴》“膝”作“厀”。◎胡三省曰：“厀”与“膝”同。言其有异相也。</span>
顾自见其耳。
<span class="c1">◎范《书·吕布传》：布目备曰：“大耳儿最叵信！”</span>
少语言，善下人，喜怒不形于色。好交结豪侠，年少争附之。中山大商张世平、苏双等赀累千金，贩马周旋于涿郡，见而异之，乃多与之金财。先主由是得用合徒众。
<span class="c1">◎《华阳国志》：河东关羽云长、同郡张飞益德并以壮烈为御侮。</span>

3. <span id="卷三十二·蜀书二·先主传第二-先主备-3"></span>
灵帝末，黄巾起，州郡各举义兵，先主率其属从校尉邹靖讨黄巾贼有功，除安喜尉。
<span class="c1">◎讨贼事在中平元年，见《华阳国志》。时先主年二十四岁。◎《郡国志》：冀州中山国安憙，本安险，章帝更名。◎《水经·滱水篇》：滱水又东过安憙县南。◎郦注云：○县故安险也，汉章帝改曰安憙。○《中山记》曰：县在唐水之曲，山高岸险，故曰安险，邑丰民安，改曰安憙。◎《一统志》：安憙故城，今直隶定州东三十里。◎《续百官志》：尉，大县二人，小县一人。尉主盗贼。</span>
<span class="c1">◎《典略》曰：平原刘子平知备有武勇，时张纯反叛，
<span class="c2">◎范《书·灵帝纪》：中平四年，渔阳人张纯与同郡张举举兵叛。</span>
青州被诏，遣从事将兵讨纯，过平原，子平荐备于从事，遂与相随，遇贼于野，备中创阳死，贼去后，故人以车载之，得免。后以军功，为中山安喜尉。</span>
督邮以公事到县，
<span class="c1">◎《续百官志》：其监属县，有五部督邮，曹掾一人。</span>
先主求谒，不通，直入缚督邮，杖二百，解绶系其颈著马枊，
<span class="c1">五葬反。
<span class="c2">◎《说文》：系马柱也。◎康发祥曰：盖解绶系其颈，而著于系马柱也。</span>
</span>
弃官亡命。
<span class="c1">◎《华阳国志》：以绶系督邮头颈，著马枊柱，委官亡命。</span>
<span class="c1">◎《典略》曰：其后州郡被诏书，其有军功为长吏者，当沙汰之，备疑在遣中。督邮至县，当遣备，备素知之。闻督邮在传舍，备欲求见督邮，督邮称疾不肯见备，备恨之，因还治，将吏卒更诣传舍，突入门，言“我被府君密教收督邮”。遂就床缚之，
<span class="c2">元本“就床”作“兢林”，误。</span>
将出到界，自解其绶以系督邮颈，缚之著树，鞭杖百余下，欲杀之。督邮求哀，乃释去之。</span>
顷之，大将军何进遣都尉毌丘毅诣丹杨募兵，先主与俱行，至下邳遇贼，力战有功，除为下密丞。
<span class="c1">◎《郡国志》：青州北海国下密。◎《一统志》：下密故城，今山东莱州府昌邑县东。◎《续百官志》：凡县，丞一人。</span>
复去官。后为高唐尉，
<span class="c1">◎《郡国志》：青州平原郡高唐。◎《一统志》：今山东济南府禹城县西南境。</span>
迁为令。
<span class="c1">◎《英雄记》云：灵帝末年，备尝在京师，复与曹公俱还沛国，
<span class="c2">复，宋本作“后”。此为中平六年事，曹操变易姓名，间行东归，见《魏志·武纪》卷首。是时曹操年三十五岁，先主年二十九岁。</span>
募召合众。会灵帝崩，天下大乱，备亦起军从讨董卓。</span>
为贼所破，往奔中郎将公孙瓒，
<span class="c1">◎《魏志·瓒传》：瓒追讨渔阳张纯有功，迁骑都尉，属国乌丸贪至王诣瓒降，迁中郎将。</span>
瓒表为别部司马，
<span class="c1">◎《续百官志》：其别领营属为别部司马。◎郝经曰：凡曰表，表请朝命也。</span>
使与青州刺史田楷以拒冀州牧袁绍。
<span class="c1">◎各本“与”皆作“为”。◎钱大昕曰：“为”字误，当是“助”字之讹。◎弼按：下文“先主与田楷东屯齐”，此亦当做“与”字。郝经《续后汉书》云“初平二年夏六月，袁绍逐冀州牧韩馥，自领州，攻瓒所置青州刺史田楷。冬十月，瓒表昭烈为别部司马，使为楷拒绍”，仍作“为”字。◎林国赞曰：《武纪》“吕布复为袁术”，《吕布传》“布复叛为术”，本传“郡县多叛曹公为先主”，凡此，皆为犹助也。《赵云传》“瓒遣先主为田楷拒袁绍”，正与此同，“为”字似不必改“助”。</span>
数有战功，试守平原令，后领平原相。
<span class="c1">◎《郡国志》：青州平原郡治平原。◎《一统志》：平原故城，今山东济南府平原县西南五十里。◎平原王石，见范《书·匽后传》。◎章怀注：石，蠡吾侯翼子，桓帝兄也。◎钱大昭《后汉书补表》云：平原王硕，建和二年封，建安十一年国除。◎弼按：桓、灵间平原郡复为国，故先主为平原相也。</span>
郡民刘平素轻先主，耻为之下，使客刺之。客不忍刺，语之而去。其得人心如此。
<span class="c1">◎赵一清曰：前注引《典略》言平原刘子平荐先主，此言刘平刺之，何相反也？岂先主失欢于故人邪？抑别一人也？</span>
<span class="c1">◎《魏书》曰：刘平结客刺备，备不知而待客甚厚，客以状语之而去。是时人民饥馑，屯聚钞暴。备外御寇难，内丰财施，士之下者，必与同席而坐，同簋而食，无所简择。众多归焉。
<span class="c2">◎《华阳国志》：北海相鲁国孔融为黄巾所围，使太史慈求救于先主。先主曰：“孔文举闻天下有刘备乎！”以兵救之。广陵太守下邳陈登元龙，太尉陈球孙也，有隽才，轻天下士，谓功曹陈矫曰：“雄姿杰出，有王霸之略，吾敬刘玄德。”</span>
</span>

4. <span id="卷三十二·蜀书二·先主传第二-先主备-4"></span>
袁绍攻公孙瓒，先主与田楷东屯齐。曹公征徐州，徐州牧陶谦遣使告急于田楷，楷与先主俱救之。时先主自有兵千余人及幽州乌丸杂胡骑，又略得饥民数千人。既到，谦以丹杨兵四千益先主，先主遂去楷归谦。谦表先主为豫州刺史，屯小沛。
<span class="c1">◎李贤曰：高祖本泗水郡沛县人，及得天下，改泗水为沛郡，小沛即沛县。◎胡三省曰：沛国治相县，而沛自谓县，属沛国。时人谓沛县为小沛，由此时呼刘备为刘豫州。豫州刺史本治谯，备领刺史而屯小沛，按此时又有豫州刺史郭贡，朝命不行，私相署置者也。◎弼按：○《魏志·武纪》：兴平元年，陶谦将曹豹与刘备屯郯东，要太祖，太祖击破之。陶谦死，刘备代之。◎又按：豫州刺史郭贡，见《魏志·荀彧传》。◎《一统志》：沛县故城，今江苏徐州府沛县东。</span>
谦病笃，谓别驾麋竺曰：
<span class="c1">◎毛本、吴本“麋”作“糜”，误。◎胡三省曰：○《姓谱》：楚大夫受封于南郡麋亭，因以为氏。或言工尹麋之后，以名为氏。◎李慈铭曰：本作“麋”，从鹿，音武悲切。汉有麋敬，蜀有麋竺、麋芳。《广韵·六脂》、王应麟《姓氏急就章》皆同，并无作 “糜”之姓。</span>
“非刘备不能安此州也。”谦死，竺率州人迎先主，先主未敢当。下邳陈登谓先主曰：“今汉室陵迟，海内倾覆，立功立事，在于今日。鄙州殷富，户口百万，
<span class="c1">◎各本“鄙州”皆作“彼州”，《华阳国志》作“鄙州”。◎钱大昕曰：作“鄙州”是。登，下邳人。下邳属徐州，故云“鄙州”也。“彼”字误。◎沈家本曰：○《续志》徐州部户四十七万六千五十四，口二百七十九万一千六百八十三。○此称“百万”，已耗其十之六七矣。夫徐州经曹操屠戮之余，而遗黎尚有是数，则先时之殷富可知。若冀州则操克谭、尚之后，仅得三十万，其屠戮更何如哉！</span>
欲屈使君抚临州事。”先主曰：“袁公路近在寿春，此君四世五公，海内所归，君可以州与之。”登曰：“公路骄豪，非治乱之主。今欲为使君合步骑十万，上可以匡主济民，成五霸之业，下可以割地守境，书功于竹帛。
<span class="c1">◎胡三省曰：观登此言，固未易才也。</span>
若使君不见听许，登亦未敢听使君也。”北海相孔融谓先主曰：“袁公路岂忧国忘家者邪？冢中枯骨，何足介意。
<span class="c1">◎胡三省曰：融言“冢中枯骨，何足介意”，正为四世五公发也。</span>
今日之事，百姓与能，天与不取，悔不可追。”
<span class="c1">◎胡三省曰：○《易》曰：人谋鬼谋，百姓与能。○言百姓惟能者是与也。○《前书》曰：天与不取，反受其咎。</span>
先主遂领徐州。
<span class="c1">是时曹操新失兖州，还击吕布，非不欲兼并徐州也。</span>
<span class="c1">◎《献帝春秋》曰：陈登等遣使诣袁绍曰：“天降灾沴，
<span class="c2">官本“沴”作“殄”。</span>
祸臻鄙州，州将殂殒，生民无主，恐惧奸雄一旦承隙，
<span class="c2">元本“承”作“乘”。</span>
以贻盟主日昃之忧，
<span class="c2">盟主，谓袁绍也。</span>
辄共奉故平原相刘备府君以为宗主，永使百姓知有依归。方今寇难纵横，
<span class="c2">元本“难”作“雠”。</span>
不遑释甲，谨遣下吏奔告于执事。”绍答曰：“刘玄德弘雅有信义，今徐州乐戴之，诚副所望也。”</span>
袁术来攻先主，先主拒之于盱眙、
<span class="c1">◎《汉书·地理志》：临淮郡盱眙。◎应劭曰：音吁怡。◎《郡国志》：徐州下邳国盱台。◎《一统志》：今安徽泗州盱眙县东北。县东四十里有盱眙山。《说文》张目为盱，举目为眙。城居山之上，可以眺远，故名。</span>
淮阴。
<span class="c1">◎《汉书·地理志》：临淮郡淮阴。◎《郡国志》：徐州下邳郡淮阴。◎刘昭注：下乡有南昌亭，韩信寄食处。◎王先谦曰：三国魏改属广陵郡。◎胡三省曰：魏广陵郡治。◎《一统志》：淮阴故城，今江苏淮安府清河县东南。</span>
曹公表先主为镇东将军，
<span class="c1">建安元年六月，曹操迁镇东将军，同时不得有两镇东，盖操之镇东为杨奉所表请，见《魏志·董昭传》。先主之镇东为操所表请，群帅表荐，各不相谋也。</span>
封宜城亭侯，
<span class="c1">◎《郡国志》：荆州南郡宜城。◎《一统志》：今湖北襄阳府城县南。</span>
是岁建安元年也。
<span class="c1">先主时年三十六岁。</span>
先主与术相持经月，吕布乘虚袭下邳。
<span class="c1">◎《郡国志》：徐州下邳国治下邳。◎《一统志》：今江苏徐州府邳州东三里。汉徐州刺史治（剡）〈郯〉，汉末徐州牧徙治下邳。</span>
下邳守将曹豹反，间迎布。布虏先主妻子，
<span class="c1">麋竺进妹于先主在此时，见《竺传》。</span>
先主转军海西。
<span class="c1">◎《郡国志》：徐州广陵郡海西。◎《一统志》：今江苏海州南。</span>
<span class="c1">◎《英雄记》曰：备留张飞守下邳，引兵与袁术战于淮阴石亭，
<span class="c2">◎谢鍾英曰：石亭在今江苏淮安府山阳县境。</span>
更有胜负。陶谦故将曹豹在下邳，张飞欲杀之。豹众坚营自守，使人招吕布。
<span class="c2">招，一作“召”。</span>
布取下邳，张飞败走。备闻之，引兵还，北至下邳，
<span class="c2">《通鉴》“北”作“比”。</span>
兵溃。收散卒东取广陵，与袁术战，又败。
<span class="c2">◎赵一清曰：《吕布传》注引《英雄记》与此异。一书自相违伐，殆不可解。《通鉴》从彼注。</span>
</span>
杨奉、韩暹寇徐、扬间，先主邀击，尽斩之。
<span class="c1">◎《通鉴考异》曰：暹、奉后与吕布同破袁术，于时未死也，《备传》误。◎弼按：暹、奉与吕布同破袁术为建安二年事。《魏志·董卓传》“暹、奉不能奉王法，各出奔，寇徐、扬间，为刘备所杀”，范《书·董卓传》“奉、暹要遮车架，不及，纵暴扬、徐间。明年，左将军刘备诱奉斩之，暹走并州，为人所杀”，当在建安二年末，此传误书在前。◎沈家本曰：范史《董卓传》“明年，左将军刘备诱奉斩之。暹惧，走并州，道为人所杀”，注引《九州春秋》曰“为张宣所杀”，是奉为先主所斩，而暹则非也。《魏志·董卓传》亦云“暹、奉为刘备所杀”，而注引《英雄记》所言与范史同，恐此传及《魏志·卓传》特约略之词耳。范史所称“明年”，指建安二年，而证之《魏志·吕布传》，先主屯小沛之后，布尚与暹、奉共破袁术，则暹、奉之死又在其后。此叙于屯小沛之先，诚为颠倒，不免如《考异》之所讥。至《魏志·卓传》叙此事于建安元年，则终言之词，又不必议也。</span>
先主求和于吕布，布其妻子。先主遣关羽守下邳。

5. <span id="卷三十二·蜀书二·先主传第二-先主备-5"></span>
先主还小沛，
<span class="c1">◎《通鉴考异》曰：遣关羽守下邳，此在布败后，《备传》误也。◎弼按：《魏志·吕布传》云：备东击术，布袭取下邳，备还归布，布遣备屯小沛，布自称徐州刺史。○布既据有下邳，必不容关羽同城共守。若关羽守下邳，则与下文“曹公助先主围下邳”之语相矛盾，且与后文“先主杀徐州刺史车胄，留关羽守下邳，而身还小沛”之语相复，其误无疑。若云“布还其妻子，遣先主还小沛”，于当日情势方合。</span>
<span class="c1">◎《英雄记》曰：备军在广陵，饥饿困败，
<span class="c2">宋本“败”作“踧”。</span>
吏士大小自相啖食，穷饿侵逼，欲还小沛，遂使吏请降布。布令备还州，并势击术。具刺史车马童仆，发遣备妻子部曲家属于泗水上，
<span class="c2">◎《水经·淮水篇》：淮水又东北至下邳淮阴县西。泗水从西北来流注之。◎郦注云：淮、泗之会，即角城也。左右两川翼夹二水决入之所，所谓泗口也。</span>
祖道相乐。
<span class="c2">一本“相”作“张”，毛本缺字。</span>
◎《魏书》曰：
<span class="c2">局本夺“曰”字，误。</span>
诸将谓布曰：“备数反覆难养，宜早图之。”布不听，以状语备。备心不安而求自托，使人说布，求屯小沛，布乃遣之。</span>
复合兵得万余人。吕布恶之，自出兵攻先主，先主败走归曹公。曹公厚遇之，
<span class="c1">监本“厚”作“后”，误。</span>
以为豫州牧。将至沛收散卒，给其军粮，益与兵使东击布。布遣高顺攻之，曹公遣夏侯惇往，不能救，为顺所败，复虏先主妻子送布。曹公自出东征，
<span class="c1">◎《英雄记》曰：建安三年春，布使人赍金欲诣河内买马，为备兵所钞。布由是遣中郎将高顺、北地太守张辽等攻备。
<span class="c2">◎赵一清曰：《张辽传》辽从布于徐州时领鲁相。</span>
九月，遂破沛城，备单身走，获其妻息。
<span class="c2">宋本作“获将士妻息”。</span>
十月，曹公自征布，备于梁国界中与曹公相遇，遂随公俱东征。</span>
助先主围布于下邳，生禽布。先主复得妻子，从曹公还许。表先主为左将军，礼之愈重，出则同舆，坐则同席。袁术欲经徐州北就袁绍，曹公遣先主督朱灵、路招要击术。未至，术病死。
<span class="c1">◎范《书·献帝纪》：建安四年夏六月，袁术死。</span>

6. <span id="卷三十二·蜀书二·先主传第二-先主备-6"></span>
先主未出时，献帝舅车骑将军董承
<span class="c1">◎臣松之案：董承，汉灵帝母董太后之侄，于献帝为丈人。盖古无丈人之名，故谓之舅也。
<span class="c2">◎何焯曰：按此，则古人凡外家大人行通谓之舅。◎赵一清曰：董承，故董卓婿牛辅部曲将。皇甫郦谓李傕曰“近董公内有董旻、承、璜以为鲠毒”，旻，卓弟也，璜亦卓兄子。则承必其支属。其后有功，献帝又以其女为贵人，故谓之舅邪？裴以承为董太后之侄，恐非。〖赵氏又有说，见《董卓传》注，与此说异。〗◎钱仪吉曰：曹操之弑伏后，范《书·伏后纪》中备载其事。其杀董承，夷三族，《董后纪》不书，盖承非后族也。◎弼按：○范《书·伏后纪》：董承女为贵人，操诛承，而求贵人杀之，帝以贵人有妊，累为请，不能得。○本传称舅者，盖以女为贵人也。至云承为董后之侄，董卓之支属，均未知何据。</span>
</span>
辞受帝衣带中密诏，当诛曹公。先主未发。
<span class="c1">◎刘咸炘曰：“辞”字当删，“先主未发”四字亦赘。</span>
是时曹公从容谓先主曰：“今天下英雄，唯使君与操耳。本初之徒，不足数也。”先主方食，失匕箸。
<span class="c1">◎胡三省曰：备以操知其英雄，惧将图己，故惊失匕筯也。匕，匙也。箸，挟也。箸，迟助翻。</span>
<span class="c1">◎《华阳国志》云：
<span class="c2">◎《晋书·载记第二十一》云：散骑常侍常璩等劝李势降桓温。◎《隋书·经籍志·霸史类》：《华阳国志》十二卷，常璩撰。◎《旧唐志》：三卷。◎《新唐志》：十三卷。◎高似孙《史略》云：《华阳国志》十二卷，晋常璩志巴汉风俗，公孙以后据蜀事。◎宋元丰戊午，吕大防《华阳国志序》云：晋常璩作《华阳国志》，于一方人物，丁宁反复，如恐有遗。虽蛮髦之民，井臼之妇，苟有可纪，皆著于书，且云得之陈寿所为《耆旧传》。寿尝为郡中正，故能著述若此之详。自先汉至晋初，踰四百岁，士女可书者四百人，亦可谓众矣。此书虽繁富，不及承祚之精微，然议论忠笃，乐道人之善，蜀记之可观，未有过于此者。镂行于世，庶有益于风教云。◎嘉泰甲子李墍《序》云：予尝考其书，部分区别，各有条理，其指归有三焉：首述巴、蜀、汉中、南中之风土，次列公孙述、刘二牧、蜀二主之兴废，及晋太康之混一，以迄于特、雄、寿、势之僭窃，继之以两汉以来先后贤人，梁、益、宁三州士女总赞，《序志》终焉。就其三者之间，于一方人物，尤致深意。虽侏离之氓，贱俚之妇，苟有可取，在所不弃，此尤足以弘宣风教，使善恶知所惩劝，岂但屑屑于山川物产，以资广见异闻而已乎？◎《四库提要》云：晋常璩字道将，江原人。李势时官至散骑常侍，劝势降桓温，盖亦谯周之流也。其书所述，始于开辟，终于永和三年。首为《巴志》，次《汉中志》，次《蜀志》，次《南中志》，次《公孙刘二牧志》，次《刘先主志》，次《刘后主志》，次《大同志》。大同者，纪汉、晋平蜀之后事也，次《李特雄期寿势志》，次《先贤士女总赞论》，次《后贤志》，次《序志》，次《三州士女目录》。宋元丰中，吕大防尝刻于成都，大防自为之序，又有嘉泰甲子李墍《序》。◎嘉庆甲戌廖寅《序》云：其书称华阳者，晋代梁、益、宁三州，故《禹贡》梁州之域，为今四川省及云南并陕西汉中迤南之境，按《禹贡》“华阳黑水惟梁州”，《注疏》以华为华岳。恐此华在迤东，阳为荆州，非梁州。《秦本纪》“武公元年，伐彭戏氏，至于华山下，居平阳封宫”，《正义》曰“封宫，在歧州平阳城内也”，则此华山在歧州之北，其南正值梁、益，与太华不同。黑水，据《括地志》云“源出梁州成固县西北太山”，亦与三危之黑水殊异。说经者误以此为滇池之黑水，又谓泸水，皆误。然常氏书以此为名，而未记载辨析，惟《蜀志》云“五岳则华山表其阳”，特用补其义云。</span>
于时正当雷震，备因谓操曰：“圣人云‘迅雷风烈必变’，良有以也。
<span class="c2">◎胡三省曰：《论语》记孔子之容。</span>
一震之威，乃可至于此也！”
<span class="c2">冯本“可”作“何”，《华阳国志》下有“公亦悔失言”之语。</span>
</span>
遂与承及长水校尉种辑、
<span class="c1">范《书·献帝纪》作“越骑校尉”。</span>
将军吴子兰、王子服等
<span class="c1">◎范《书》作“偏将军王服”。◎赵一清曰：武侯表云“任用李服而李服图之”，服岂别姓李邪？</span>
同谋。会见使，未发。事觉，承等皆伏诛。
<span class="c1">◎《献帝起居注》曰：承等与备谋未发，而备出。承谓服曰：“郭多有数百兵，坏李傕数万人，
<span class="c2">冯本“傕”作“催”，误。</span>
但足下与吾同不耳！昔吕不韦之门，须子楚而后高，
<span class="c2">◎《史记·吕不韦传》：吕不韦者，阳翟大贾人也。秦安国君中男名子楚，质于赵，吕不韦贾邯郸，见而怜之，曰：“此奇货可居。”乃往见子楚，说曰：“吾能大子之门。”子楚笑曰：“且自大君之门，而乃大吾门？”吕不韦曰：“子不知也，吾门待子门而大。”</span>
今吾与子由是也。”服曰：“惶惧不敢当，且兵又少。”承曰：“举事讫，得曹公成兵，顾不足邪？”服曰：“今京师岂有所任乎？”承曰：“长水校尉种辑、议郎吴硕是我腹心办事者。”遂定计。</span>

7. <span id="卷三十二·蜀书二·先主传第二-先主备-7"></span>
先主据下邳。灵等还，先主乃杀徐州刺史车胄，留关羽守下邳，而身还小沛。
<span class="c1">《通鉴考异》引《魏志》，备杀车胄在前，董承死在后，证《蜀志》之误，详见《魏志·武帝纪》建安四年。</span>
<span class="c1">◎胡冲《吴历》曰：曹公数遣亲近密觇诸将有宾客酒食者，辄因事害之。备时闭门，将人种芜菁，曹公使人闚门。既去，备谓张飞、关羽曰：“吾岂种菜者乎？曹公必有疑意，不可复留。”其夜开后棚，
<span class="c2">宋本“棚”作“栅”。</span>
与飞等轻骑俱去，所得赐遗衣服，悉封留之，乃往小沛收合兵众。
<span class="c2">◎《华阳国志》云：先主还沛廨，公使觇之，见其方披葱，使厮人为之，不端，正举杖击之。公曰：“大耳翁未之觉也。”其夜，先主急东行。程昱、郭嘉复言之，公驰使追之，不及。先主遂杀徐州刺史车胄以叛，留关羽行下邳太守事，身还小沛，而承等谋泄，受诛。</span>
◎臣松之案：魏武帝遣先主统诸将要击袁术，郭嘉等并谏，魏武不从，其事显然，非因种菜遁逃而去。如胡冲所云，何乖僻之甚乎！</span>
东海昌霸反，
<span class="c1">昌霸即昌豨，见《魏志·武纪》建安五年。</span>
郡县多叛曹公为先主，众数万人，遣孙乾与袁绍连和，曹公遣刘岱、王忠击之，不克。五年，曹公东征先主，先主败绩。
<span class="c1">◎《魏书》曰：是时，公方有急于官渡，乃分留诸将屯官渡，自勒精兵征备。备初谓公与大敌连，不得东，而候骑卒至，言曹公自来。备大惊，然犹未信。自将数十骑出望公军，见麾旌，便弃众而走。
<span class="c2">◎《通鉴考异》曰：计备必不至此，《魏书》多妄。</span>
</span>
曹公尽收其众，虏先主妻子，并禽关羽以归。

8. <span id="卷三十二·蜀书二·先主传第二-先主备-8"></span>
先主走青州。青州刺史袁谭，先主故茂才也，
<span class="c1">◎钱大昕曰：汝南在豫州部，先主领豫州牧，得举谭茂才。</span>
将步骑迎先主。先主随谭到平原，谭驰使白绍。绍遣将道路奉迎，身去邺二百里，
<span class="c1">《御览》“二”作“三”。◎胡三省曰：绍远出迎备，重敬之也。</span>
与先主相见。
<span class="c1">◎《魏书》曰：备归绍，绍父子倾心敬重。</span>
驻月余日，所失亡士卒稍稍来集。曹公与袁绍相拒于官渡，汝南黄巾刘辟等叛曹公应绍。绍遣先主将兵与辟等略许下。
<span class="c1">◎《魏志·曹仁传》：绍遣刘备徇强诸县，多举众应之，自许以南，吏民不安。</span>
关羽亡归先主。曹公遣曹仁将兵击先主，先主还绍军，阴欲离绍，乃说绍南连荆州牧刘表。绍遣先主将本兵复至汝南，与贼龚都等合，众数千人。曹公遣蔡阳击之，
<span class="c1">《魏志·武纪》“龚”作“共”，“阳”作“扬”。</span>
为先主所杀。
<span class="c1">事在建安五年。</span>

9. <span id="卷三十二·蜀书二·先主传第二-先主备-9"></span>
曹公既破绍，自南击先主。先主遣麋竺、孙乾与刘表相闻，表自郊迎，以上宾礼待之，益其兵，使屯新野。
<span class="c1">◎事在建安六年。◎《郡国志》：荆州南阳郡新野。◎《一统志》：今河南南阳府新野县治南。◎详见《魏志·武纪》建安十三年。</span>
荆州豪杰归先主者日益多，
<span class="c1">◎《诸葛亮传》：先主屯新野，诣亮，凡三往。◎建兴五年，亮上书云“受任于败军之际，尔来二十有一年矣”，据此以推，先主之得亮，当在建安十二年，此时初屯新野，虽豪杰归附，尚未得亮也。</span>
表疑其心，阴御之。
<span class="c1">◎《九州春秋》曰：备住荆州数年，
<span class="c2">自建安六年至十三年，住荆州八年。</span>
尝于表坐起至厕，见髀里肉生，慨然流涕。还坐，表怪问备，备曰：“吾常身不离鞍，
<span class="c2">宋本“吾”作“平”，《通鉴》同。</span>
髀肉皆消。今不复骑，髀里肉生。日月若驰，
<span class="c2">《通鉴》“若驰”作“如流”。</span>
老将至矣，
<span class="c2">建安八九年，时先主年四十余矣。</span>
而功业不建，是以悲耳。”
<span class="c2">◎胡三省曰：史言备志气不衰，所以能成三分之业。</span>
◎《世语》曰：备屯樊城，
<span class="c2">◎樊城，今湖北襄阳县北，与襄阳隔水对峙。◎胡三省曰：樊城在襄阳东，北临汉水，周大夫樊仲山甫之邑也。</span>
刘表礼焉，惮其为人，不甚信用。曾请备宴会，蒯越、蔡瑁欲因会取备，备觉之，伪如厕，潜遁出。所乘马名的卢，骑的卢走，渡襄阳城西檀溪水中，
<span class="c2">◎宋本“渡”作“堕”。◎《水经·沔水注》：沔水又东合檀溪水，又北迳檀溪，谓之檀溪水。谿之阳有徐元直、崔州平故宅。谿水旁城北注：昔刘备为景升所谋，乘的卢马西走，坠于斯谿。西去城里余，北流注于沔。◎赵一清曰：○《御览》卷八百九十七引傅玄《乘舆马赋》云：刘备之初降也，太祖赐之骢马，使自至厩选之。名马以百数，莫可意者，次至下厩，有的卢马委弃莫视，瘦瘁骨立。刘备抚而取之，众莫不笑之。其后刘备奔于荆州，逸足电发，追不可远，众乃服焉。○《世说》注引《伯乐相马经》：马白领，入口至齿者，名曰榆雁，一名的卢，奴乘客死，主乘弃市，凶马也。</span>
溺不得出。备急曰：“的卢：今日厄矣，可努力！”的卢乃一踊三丈，遂得过，乘桴渡河，中流而追者至，以表意谢之，曰：“何去之速乎！”◎孙盛曰：此不然之言。备时羁旅，
<span class="c2">宋本“羁”作“覉”。</span>
客主势殊，若有此变，岂敢晏然终表之世而无衅故乎？此皆世俗妄说，非事实也。
<span class="c2">◎郝经曰：陈《志》“豪杰归先主者日益多，表疑其心，阴御之”，则越、瑁之谮或有之，檀溪之急似不为妄也。</span>
</span>
使拒夏侯惇、于禁等于博望。
<span class="c1">◎《郡国志》：荆州南阳郡博望。◎《一统志》：今河南南阳府南阳县东北六十里。◎弼按：博望在新野北，在鲁阳与南阳之间。</span>
久之，先主设伏兵，一旦自烧屯伪遁，惇等追之，为伏兵所破。
<span class="c1">刘表使刘备北侵至叶，夏侯惇率诸军追击，战不利。见《李典传》。</span>

10. <span id="卷三十二·蜀书二·先主传第二-先主备-10"></span>
十二年，曹公北征乌丸，先主说表袭许，
<span class="c1">毛本“许”作“计”，误。</span>
表不能用。
<span class="c1">◎《汉晋春秋》曰：曹公自柳城还，
<span class="c2">毛本“柳”作“抑”，误。</span>
表谓备曰：“不用君言，故为失此大会。”备曰：“今天下分裂，日寻干戈，事会之来，岂有终极乎？若能应之于后者，则此未足为恨也。”
<span class="c2">此已见《魏志·刘表传》注。</span>
</span>
曹公南征表，会表卒，
<span class="c1">◎官本《考证》卢明楷曰：《武帝纪》“建安十三年秋七月，公南征刘表。八月，刘表卒”，此云南征表系于十二年，误。恐上更有脱文也。〖何焯说同。〗</span>
<span class="c1">◎《英雄记》曰：表病，上备领荆州刺史。◎《魏书》曰：表病笃，托国于备，顾谓曰：“我儿不才，而诸将并零落，我死之后，卿便摄荆州。”备曰：“诸子自贤，君其忧病。”
<span class="c2">冯本“病”作“疾”。</span>
或劝备宜从表言，备曰：“此人待我厚，今从其言，人必以我为薄，所不忍也。”
<span class="c2">冯本“忍”作“为”。</span>
◎臣松之以为：表夫妻素爱琮，舍適立庶，情计久定，无缘临终举荆州以授备，此亦不然之言。</span>
子琮代立，遣使请降。先主屯樊，不知曹公卒至，至宛，
<span class="c1">◎《郡国志》：南阳郡治宛。◎《一统志》：今河南南阳府南阳县治。◎《通鉴辑览》曰：宛在新野之北，琮降在新野，操已过宛而南，及备闻知，不应复在宛也。</span>
乃闻之，遂将其众去。过襄阳，
<span class="c1">◎《郡国志》：荆州南郡襄阳。◎《一统志》：今湖北襄阳县治。</span>
诸葛亮说先主攻琮，荆州可有。先主曰：“吾不忍也。”
<span class="c1">◎王懋竑曰：夫跨有荆益，乃隆中之本计，而以当日事势揆之，恐诸葛公未必出此。是时曹操已在宛，军势甚盛。先主以羁旅之众，乘隙以攻人之国，纵琮可取，操其可御乎？先主之欲南据江陵，人众数万，操以五千骑追之，不战而败，至弃妻子而走，其不能拒操也决矣。孔衍《汉魏春秋》“或说备劫刘琮，得荆州人士，南据江陵”，而不言诸葛公之计，其语为是。《通鉴》尽载其语而不从陈《志》，然参用陈《志》二语，谓“攻刘琮荆州可有”，据孔衍书 “或说劫刘琮，得荆州人士，南据江陵”耳，非攻琮遂能奄有荆州也。朱子论此，谓先主不攻刘琮，而取刘璋，为经权俱失。先主之攻取刘璋自非是，乃出于不得已之计，若不攻刘琮，则固未为失也。此亦朱子未定之论耳。</span>
<span class="c1">◎孔衍《汉魏春秋》曰：刘琮乞降，不敢告备。备亦不知，久之乃觉，遣所亲问琮。琮令宋忠诣备宣旨。
<span class="c2">宋忠，事见《魏志·刘表传》注。</span>
是时曹公在宛，
<span class="c2">宛距樊甚近，敌兵已入境，秘不相告，宜先主惊骇也。</span>
备乃大惊骇，谓忠曰：“卿诸人作事如此，不早相语，今祸至方告我，不亦太剧乎！”
<span class="c2">◎胡三省曰：剧，甚也。</span>
引刀向忠曰：“今断卿头，不足以解忿，亦耻大丈夫临别复杀卿辈！”遣忠去，乃呼部曲议。或劝备劫将琮
<span class="c2">冯本“劫”作“却”，误。</span>
及荆州吏士径南到江陵，
<span class="c2">◎《郡国志》：南郡治江陵。◎《一统志》：今湖北荆州府江陵县治。</span>
备答曰：“刘荆州临亡托我以孤遗，
<span class="c2">◎胡三省曰：无父曰孤。遗，弃也。言父母弃之而去，故曰孤遗。今人谓孤独无所依仰者为孤遗。</span>
背信自济，吾所不为，死何面目以见刘荆州乎！”
<span class="c2">◎黄以周《儆季杂箸·史说略四》云：武侯在隆中为先主计画，跨有荆、益，先主深善其言。则蜀之欲得荆、益二州，其处心积虑，非一日矣。建安十三年，曹操南伐刘表。表死，其子以荆州降。武侯劝先主攻刘琮，荆州可有。陈《志》诸葛本传不载其谋，而附见于《先主传》，先主以表托孤之故而曰“吾不忍也”。魏、晋间议论此事，大都如习凿齿之见，皆韪先主而不直武侯。孔衍作《汉魏春秋》，深为之讳，乃易史文作“或劝”，以为非武侯策。裴注、《通鉴》皆以孔衍之说为然。至程子、朱子乃以先主之不攻为失权，后之论者遂力斥先主之坐失机宜。夫以汉之土地，降贼臣操，是刘琮有可攻之道也。先主驻马呼琮，琮惧不能起，是琮有易劫之势也。荆、益之取，定计于隆中，是先主未尝忘情于荆也。以托孤而不忍，不过英雄善欺人，借此美语以笼络荆州人士而已。刘璋何负于先主，先主卒袭而有之，是先主亦未见有爱于琮也。以久思夺荆之雄才，而值此可攻之时，以未有爱琮之实意，而当此易劫之势，时即有以荆州不宜攻谏者，亦将谓摇惑军心，斩之以徇，则荆州之取，初无待武侯之劝矣。劝之而犹不从，此无他，其心实怯于操兵耳。操之南下也，兵数十万，气焰甚盛。先主部下之兵不过数千，夺琮不难，拒操非易。以其旋得旋失，何如养晦待时？先主计之熟矣。而谓先主之不攻，全眛事机哉？论者又谓降操之日，荆州人士之去琮而附先主者十余万人，得十余万之勇力，其势足以敌操，故武侯有此劝，此亦似是而非之论也。先主闻操兵至宛，急引众避锋，意欲趋江陵以自保，及抵当阳，操以五千骑追之，时先主有十余万之众，不战自溃，致妻子不能相顾，而谓一时附从之众，可当曹操之全军，未敢信也。然则武侯之劝，非其实与？是又不然。隆中之对，已劝取荆州，岂有此易劫之势，值此可攻之时，而不为其君劝哉？操以秋七月南征刘表，八月表卒，子琮屯襄阳，先主屯樊。九月先主引兵走，过襄阳，而琮已降操。时操军犹在新野也。武侯之劝先主，在过襄阳时，襄阳去新野尚有三百数十里，非四日不能至。于此数日内，号召荆州各郡，势或足以一敌；即不能敌，终失襄阳，而荆州固刘氏之荆州，不至尽入于曹氏也。其后赤壁之胜，与吴分地，是亦分刘氏之地以畀吴，非枉取之于孙氏也，则当日先主之取荆州可不言借，而异日孙氏之议荆州亦无可言索。更何至彼此纷争，丧名郡，踣大将，一蹶几不克复振也？以武侯有先几之哲，而先主之所不及料也夫。</span>
</span>
乃驻马呼琮，琮惧不能起。琮左右及荆州人多归先主。
<span class="c1">◎钱振鍠曰：夫人情非不得已，必不肯弃乡里，况先主奔亡之余，从之未必得生；刘琮已降，不去未必死乎！吾意荆州之民，以曹操攻徐州，鸡犬不留，故不惮从先主奔亡；不然，何以至此？</span>
<span class="c1">◎《典略》曰：备过辞表墓，
<span class="c2">表墓在襄阳城东，详见《魏志·表传》注。先主戎马仓卒，犹不忘故人，宜其得人心也。</span>
遂涕泣而去。</span>
比到当阳，
<span class="c1">◎《郡国志》：南郡当阳。◎《水经·沮水注》：沮水又东南迳当阳县故城北。城因冈为阻，北枕沮川，其故城在东百四十里，谓之东城，在绿林长坂南。长坂，即张翼德横矛处也。◎《一统志》：当阳故城，在今当阳县东。◎谢鍾英曰：○在今湖北荆门州当阳县东一百四十里。○《荆州记》曰：当阳县有栎阪、长阪。○《舆地纪胜》：在当阳县东北。◎赵一清曰：○《方舆纪要》卷七十七：长阪在荆门州西北。胡氏曰：“在当阳县东南百二十里长林城北。”○盖长阪起于当阳之北，而接长林之襟要矣。</span>
众十余万，辎重数千两，日行十余里，别遣关羽乘船数百艘，使会江陵。或谓先主曰：“宜速行保江陵，今虽拥大众，被甲者少，若曹公兵至，何以拒之？”先主曰：“夫济大事必以人为本，今人归吾，吾何忍弃去！”
<span class="c1">◎习凿齿曰：先主虽颠沛险难而信义愈明，
<span class="c2">◎胡三省曰：颠沛，犹言颠仆。</span>
势偪事危而言不失道。追景升之顾，则情感三军；恋赴义之士，则甘与同败。观其所以结物情者，岂徒投醪抚寒含蓼问疾而已哉！其终济大业，不亦宜乎！</span>

11. <span id="卷三十二·蜀书二·先主传第二-先主备-11"></span>
曹公以江陵有军实，
<span class="c1">◎胡三省曰：军实，粮储器械之类。</span>
恐先主据之，乃释辎重，轻军到襄阳。闻先主已过，曹公将精骑五千急追之，一日一夜行三百余里，及于当阳之长坂。
<span class="c1">◎长阪见上。◎《魏志·曹仁传》：曹纯追刘备于长坂，获其二女辎重，收其散卒。◎《文聘传》：与曹纯追讨刘备于长坂。◎胡三省曰：○《春秋传》曰：楚伐糜。○颖容《释例》曰：糜，当阳也。○孔颖达曰：陂者曰坂。○李巡曰：陂者，谓高峰山陂。◎姚范曰：当阳长坂在今县北六十里。</span>
先主弃妻子，与诸葛亮、张飞、赵云等数十骑走，曹公大获其人众辎重。先主斜趣汉津，
<span class="c1">◎《水经·沔水注》：扬水又北注于沔，谓之扬口，中夏口也。曹太祖之追刘备于当阳也，张飞按矛于长坂，备得与数骑斜趋汉津，遂济夏口是也。</span>
適与羽船会，得济沔，
<span class="c1">沔即汉，详见《魏志·文聘传》。</span>
遇表长子江夏太守琦众万余人，与俱到夏口。
<span class="c1">夏口，详见《魏志·武纪》建安十三年。</span>
先主遣诸葛亮自结于孙权，
<span class="c1">◎《江表传》曰：孙权遣鲁肃吊刘表二子，并令与备相结。肃未至而曹公已济汉津。肃故进前，与备相遇于当阳。因宣权旨，论天下事势，致殷勤之意。且问备曰：“豫州今欲何至？”
<span class="c2">◎胡三省曰：备前为豫州牧，故以称之。</span>
备曰：“与苍梧太守吴臣有旧，
<span class="c2">◎《郡国志》：交州苍梧郡治广信。◎《一统志》：今广西梧州府苍梧县治。◎官本《考证》曰：吴臣，疑作“吴巨”，下同。◎弼按：《吴志·士燮传》、《步骘传》、《薛综传》均作“吴巨”，《通鉴》同。</span>
欲往投之。”肃曰：“孙讨虏聪明仁惠，
<span class="c2">◎胡三省曰：曹操表权为讨虏将军，故称之。</span>
敬贤礼士，江表英豪，咸归附之，已据有六郡，
<span class="c2">会稽、丹阳、豫章、庐陵、吴郡、庐江六郡，见《孙策传》。</span>
兵精粮多，足以立事。今为君计，莫若遣腹心使自结于东，崇连和之好，共济世业，
<span class="c2">◎胡三省曰：荆州在西，吴在东。世业，犹言世事也。</span>
而云欲投吴臣，臣是凡人，偏在远郡，行将为人所并，岂足讬乎？”
<span class="c2">冯本“讬”作“托”。</span>
备大喜，进住鄂县，
<span class="c2">◎《郡国志》：荆州江夏郡鄂。◎《水经·江水注》：○江之右岸有鄂县故城，旧樊楚地。《世本》称熊渠封其中子红为鄂王。《晋太康地记》以为东鄂矣。○《九州记》曰：鄂，今武昌也。孙权以魏黄初元年，自公安徙此，改曰武昌县。鄂县徙治于袁山东，又以其年立为江夏郡，分建业之民千家以益之。至黄龙元年，权迁都建业，以陆逊辅太子镇武昌。孙晧亦都之，晧还东，令滕牧守之。晋惠帝永平中，始置江州，傅综为刺史，治此城。后太尉庾亮之所镇也。◎《一统志》：今湖北武昌府武昌县治。</span>
即遣诸葛亮随肃诣孙权，结同盟誓。</span>
权遣周瑜、程普等水军数万，与先主并力，
<span class="c1">◎《江表传》曰：备从鲁肃计，进住鄂县之樊口。
<span class="c2">◎胡三省曰：○住，止军也。○《水经注》：江水过鄂县北而东流，右得樊口，樊山下樊溪水所注也。○陆游曰：黄州与樊口正相对。○《郡国志》：鄂县属江夏郡。○孙策破黄祖于此，改曰武昌，今寿昌军是也。《通鉴》以为孙权所改。◎苏轼诗“君不见武昌樊口幽绝处，东坡先生留五年”，即此。◎《方舆纪要》：樊山在武昌县西三里，下有樊口。◎《一统志》：樊口在武昌县西北五里。</span>
诸葛亮诣吴未还，备闻曹公军下，恐惧，日遣逻吏于水次候望权军。
<span class="c2">◎胡三省曰：逻，巡也。◎《方舆纪要》卷七十六：阳逻镇在黄州府西一百二十里，与江夏分界，相传三国时先主约孙权拒操，旦夕使人于此逻吴兵之至，因名。</span>
吏望见瑜船，驰往白备，备曰：“何以知之非青徐军邪？”
<span class="c2">◎何焯曰：“之”字衍。</span>
吏对曰：“以船知之。”备遣人慰劳之。瑜曰：“有军任，不可得委署，
<span class="c2">◎胡三省曰：委，弃也。署，置也。</span>
傥能屈威，
<span class="c2">◎胡三省曰：谓自屈其威而来见。</span>
诚副其所望。”备谓关羽、张飞曰：“彼欲致我，我今自结托于东而不往，非同盟之意也。”乃乘单舸
<span class="c2">冯本“舸”作“ ”，误。</span>
往见瑜，问曰： “今拒曹公，深为得计。战卒有几？”瑜曰：“三万人。”备曰：“恨少。”瑜曰：“此自足用，豫州但观瑜破之。”备欲呼鲁肃等共会语，瑜曰：“受命不得妄委署，若欲见子敬，可别过之。
<span class="c2">◎胡三省曰：过，音戈。《诗》云“不我过”，杜甫诗“吟诗许见过”，皆从平声。</span>
又孔明已俱来，不过三两日到也。”备虽深愧异瑜，
<span class="c2">◎《通鉴》作“备深愧喜”。◎胡注：愧者，自愧。呼肃之非喜者，喜瑜之整也。</span>
而心未许之能必破北军也，故差池在后，将二千人与羽、飞俱，未肯系瑜，盖为进退之计也。◎孙盛曰：刘备雄才，处必亡之地，告急于吴，而获奔助，无缘复顾望江渚而怀后计。《江表传》之言，当是吴人欲专美之辞。</span>
与曹公战于赤壁，
<span class="c1">赤壁，详见《魏志·武帝纪》建安十三年。</span>
大破之，焚其舟船。先主与吴军水陆并进，追到南郡，时又疾疫，北军多死，曹公引归。
<span class="c1">◎《江表传》曰：周瑜为南郡太守，分南岸地以给备。
<span class="c2">◎胡三省曰：荆江之南岸，则零陵、桂阳、武昌、长沙四郡地也。</span>
备别立营于油江口，
<span class="c2">◎《水经·油水篇》：油水出武陵孱陵县西界，东过其县北，又东北入于江。◎郦注云：县有白石山，油水所出。县治故城。刘备孙夫人，权妹也，更修之。其城背油向泽。油水自孱陵县之东北迳公安县西，又北流注于大江。◎《方舆纪要》卷七十八：油河在荆州府公安县西北三里，自施州流经松滋县界，〖◎弼按：明施州，今湖北施南府恩施县。〗至县西南，又东北合于大江，为油口。◎《一统志》：油水在公安县西，自松滋县流入。油，古作“繇”，一名白石水，今名油河。</span>
改名为公安。
<span class="c2">公安，见《刘璋传》。</span>
刘表吏士见从北军，
<span class="c2">官本“从”作“堤”，误。</span>
多叛来投备。备以瑜所给地少，不足以安民，后从权借荆州数郡。
<span class="c2">◎赵一清曰：“后”字何氏校改“复”。◎何焯曰：若从权借者，安得自表琦领州事乎？亦《江表传》大言也。◎姚范曰：若非权借者，权安得使使报欲得荆州？又当时所云表者，皆虚言耳，孰为报可者乎？◎弼按：○《鲁肃传》云：备诣京见权，求都督荆州，惟肃劝权借之，共拒曹公。曹公闻权以土地业备，方作书，落笔于地。○又云：鲁肃责关羽曰： “国家区区，本以土地借卿家者，卿家军败远来，无以为资故也。”○裴注引《汉晋春秋》云：肃劝权宜以荆州借备。○又引《吴书》云：肃谓羽曰：“主上矜愍豫州之身，无有处所，不爱土地士人之力，使有所庇荫。”○《吕蒙传》：孙权谓：“子敬劝吾借玄德地，是其一短。”《诸葛亮传》：亮说权曰：“豫州遁逃至此，将军量力而处之。”○据以上云云，先主之有荆州数郡，实为权所借也。然案本传下文“先主南征四郡，四郡皆降”，又案《诸葛亮传》 “曹公败于赤壁，先主遂收江南，使亮督零陵、桂阳、长沙三郡”，据此二传，是四郡皆为先主自力征服，非为吴借可知。然推究当日情势，先主斜趋汉津，求援吴会，诚如子敬所云，赤壁战胜不为无功，故孙权听其自取荆州数郡，不加阻力，无异假借，遂各持一说，亦即为刘、孙后日构衅之因。争此区区数郡，而曹氏遂雄据中原，葛相表中所谓“吴更违盟，关羽毁败，秭归蹉跎，曹丕称帝”者是也。◎又按胡三省云：荆州八郡，瑜既以江南四郡给备，备又欲得江、汉间四郡也。◎弼按：荆州八郡，南阳、章陵非吴所有，周瑜领南郡，程普领江夏，亦决不肯让人。上文“周瑜分南岸地给备”者，即指油口立营之地，非谓江南四郡也。若已给江南四郡，又欲兼得江、汉间四郡，将周瑜、程普于何地乎？且公瑾方深忌先主，上疏以猥割土地为虑，岂肯遽给四郡乎？是南岸之地，仅限于油口立营之地无疑。惟其仅有南岸油口之地，地小不足以安民，始从权借荆州数郡。身之此注，前后皆误也。◎王懋竑曰：先主南收四郡，立营公安，公安即武陵郡孱陵县，与南郡无所与。所分南岸地，不知所在。〖胡注以南岸为南四郡，四郡乃备所自取，非瑜所分。〗是时刘琦为江夏太守，自奔江南后，魏以文聘为江夏太守，屯沔口；吴以程普为江夏太守，治沙羡；而先主表琦为荆州刺史，南收四郡，各以兵力据之，孰肯与地分人者？且瑜于先主之诣京，方力言以土地业备之不可，岂肯自以地分与之乎？先主之欲都督荆州，以据地广大，北可以向襄阳以通宛、洛，西可由巫、秭归以窥蜀，非仅为地少不足以给也。陈《志》蜀先主、吴主传皆不言借荆州，《鲁肃传》肃劝借荆州在周瑜卒之前，盖失其次。惟《程普传》“瑜卒，普代领南郡太守。权分荆州与刘备，普还领江夏太守”，此为分明。《通鉴》瑜以建安十四年十二月据江陵，十五年瑜卒，其卒不详何时，盖在夏、秋间也。先主之诣京则在春矣，其借荆州当在秋、冬间。关羽为襄阳太守，驻江北，张飞为宜都太守，治秭归，皆在得南郡后事。参考诸传，略得其实。而《江表传》所云“以地给备”及“备借荆州数郡”之语，皆传闻之妄，不足据也。◎赵翼曰：借荆州之说出自吴人事后之论，而非当日情事也。夫借者，本我所有之物而假与人也。荆州本刘表地，非孙氏故物，当操南下时，孙氏江东六郡方恐不能自保，诸将咸劝权迎操，权独不愿。会备遣诸葛亮来结好，权遂欲藉备共拒操。其时但求拒操，未敢冀得荆州也。亮之说权也，权即曰“非刘豫州莫可敌操者”，乃遣周瑜、程普等随亮诣备，并力拒操。〖《亮传》。〗是且欲以备为拒操之主，而己为从矣。亮又曰“将军能与豫州同心破操，则荆吴之势强而鼎足之形成矣”，是此时早有三分之说，而非乞权取荆州而借之也。赤壁之战，瑜与备共破操；〖《吴志》。〗华容之役备独追操，〖《山阳公载记》。〗其后围曹仁于南郡，备亦身在行间，〖《《蜀志》。〗未尝独出吴之力而备坐享其成也。破曹后，备诣京见权，权以妹妻之，瑜密疏请留备于京，权不纳，以为正当延挈英雄，是权方恐备之不在荆州，以为屏蔽也。操走出华容之险，喜谓诸将曰“刘备，吾俦也，但得计少晚耳”，〖《山阳公载记》。〗是操所指数者惟备，未尝及权也。程昱在魏，闻备入吴，论者多以为权必杀备，昱曰“曹公无敌于天下，权不能当也。备有英名，权必资之以御我”，〖《昱传》。〗是魏之人亦只指数备，而未尝及权也。即以兵力而论，亮初见权曰“今战士还者及关羽精甲共万人，刘琦战士亦不下万人”，而权所遣周瑜等水军亦不过三万人，〖《亮传》。〗则亦非十倍于备也。且是时刘表之长子琦尚在江夏，破曹后备即表琦为荆州刺史，权未尝有异词，以荆州本刘琦地也。时又南征四郡，武陵、长沙、桂阳、零陵皆降。琦死，群下推备为荆州牧，〖《蜀先主传》。〗备即遣亮督零陵、桂阳、长沙三郡，收其租赋以供军实。〖《亮传》。〗又以关羽为襄阳太守、荡寇将军，驻江北；〖《羽传》。〗张飞为宜都太守、征虏将军，在南郡；〖《飞传》。〗赵云为偏将军，领桂阳太守；〖《云传》。〗遣将分驻，惟备所指挥，初不关白孙氏，以本非权地，故备不必白权，权亦不来阻备也。迨其后三分之势已定，吴人追思赤壁之役，实籍吴兵力，遂谓荆州应为吴有，而备据之，始有借荆州之说。抑思合力拒操时备固有资于权，权不亦有资于备乎？权是时但自救危亡，岂早有取荆州之志乎？羽之对鲁肃曰“乌林之役，左将军寝不脱介，戮力破曹，岂得徒劳无一块土”，〖《肃传》。〗此不易之论也。其后吴、蜀争三郡，旋即议和，以湘水为界，分长沙、江夏、桂阳属吴，南郡、零陵、武陵属蜀，最为平允。而吴君臣伺羽之北伐，袭荆州而有之，反捏一借荆州之说，以见其取所应得，此则吴君臣之狡词诡说，而借荆州之名遂流传至今，并为一谈，牢不可破，转似其曲在蜀者，此耳食之论也。</span>
</span>

12. <span id="卷三十二·蜀书二·先主传第二-先主备-12"></span>
先主表琦为荆州刺史，又南征四郡。武陵太守金旋、长沙太守韩玄、桂阳太守赵范、
<span class="c1">赵云代赵范为桂阳太守，范欲以寡嫂配云，见《赵云传》注。</span>
零陵太守刘度皆降。
<span class="c1">◎《郡国志》：荆州武陵郡治临沅，长沙郡治临湘，桂阳郡治郴，零陵郡治泉陵。◎《一统志》：临沅故城，今湖南常德府武陵县西。〖◎邹安鬯云：在县西南七十里。〗临湘故城，今湖南长沙府长沙县治。郴县故城，今湖南郴州治。泉陵故城，今湖南永州府零陵县北二里。◎赵一清曰：《方舆纪要》卷八十：刘公城在常德府沅江县西三里，汉昭烈帝尝徇武陵、长沙、桂阳、零陵四郡，立城于此。</span>
<span class="c1">◎《三辅决录注》曰：金旋字元机，京兆人，历位黄门郎、汉阳太守，征拜议郎，迁中郎将，领武陵太守，为备所攻劫死。子祎，事见《魏武本纪》。
<span class="c2">◎见《魏志·武纪》建安二十三年裴注引《三辅决录注》。◎弼按：金祎尚欲南援刘备，若云其父旋为刘备所攻劫死，似不可信。</span>
</span>
庐江雷绪率部曲数万口稽颡。
<span class="c1">雷绪，见《魏志·夏侯渊传》，为建安十四年事。</span>
琦病死，
<span class="c1">◎赵一清曰：○《方舆纪要》卷七十六：江夏城中有刘琦庙及墓。</span>
群下推先主为荆州牧，治公安。
<span class="c1">◎钱大昭曰：荆州刺史治武陵汉寿，先主为牧，改治公安。</span>
<span class="c1">◎《江表传》曰：备立营于油口，改名公安。
<span class="c2">◎官本《考证》曰：监本误作“公安县”。“油口”应作“油江口”，已见前，此处不应重出。</span>
</span>
权稍畏之，进妹固好。
<span class="c1">◎《法正传》：权妹才捷刚猛，有诸兄之风。侍婢百余人，皆亲执刀剑立。先主每入，衷心常凛凛。◎《赵云传》注引《云别传》云：权妹骄豪，多将吴吏兵纵横不法。权闻备西征，大遣舟船迎妹。夫人欲将后主还吴，赵云、张飞勒兵截江，乃得后主还。◎《一统志》云：绣林山在湖北荆州府石首县西南二里，汉昭烈娶孙夫人于此。锦障如林，因名。◎又云：○刘郎浦在石首县西北，一名刘郎洑。○胡三省注：石首县沙步有刘郎浦，蜀先主纳吴女处。◎又云：孙夫人城在公安县西。○《元和志》：在孱陵县城东五里，汉先主孙夫人所筑。夫人与先主相疑，别筑此城居之。◎梁章钜曰：先主纳孙夫人事，此其始见也。◎王昙曰：此不记年月，大致在建安十三年十二月，以十四年春婚于京也。◎弼按：建安十四年，先主年四十九，孙权年二十九，其妹年约二十余，嫁此将近五十之老翁，史文“进妹固好”，四字大可玩也。</span>
先主至京见权，
<span class="c1">◎《郡国志》：扬州吴郡丹徒。◎《元和志》：建安十三年，孙权自吴徙治丹徒，号曰京城。十六年迁建业，复于此置京口镇。◎又云：吴时或称京城，或称徐陵。◎胡三省曰：○京，京口城也。权时居京，故刘备、周瑜皆诣京见之。后都秣陵，于京口置京督，又曰徐陵督。○《尔雅》：绝高曰京。○其城因山为垒，缘江为境，因谓之京口。◎《一统志》：○京城今江苏镇江府丹徒县治。○《三国·吴志》：孙韶伯父河为将军，屯京城。建安九年，为妫览等所杀。韶收余众，缮治京城，起楼橹以御敌。</span>
绸缪恩纪。
<span class="c1">◎张云：此处必有脱文，与下文意不相属。</span>
<span class="c1">◎《山阳公载记》曰：备还，谓左右曰：“孙车骑长上短下，
<span class="c2">◎《孙权传》：建安十四年，刘备表权行车骑将军。</span>
其难为下，吾不可以再见之。”乃昼夜兼行。
<span class="c2">◎周瑜劝权留备，即在此时，见《瑜传》。吕范亦密语请留备，见《范传》。◎《庞统传》注引《江表传》云：备叹息曰：“孤危急，不得不往，殆不免周瑜之手。孔明谏孤莫行，亦虑此也。”◎康发祥曰：先主身长七尺五寸，垂手下膝，则亦长上短下也。雄杰之姿，大都如是。</span>
◎臣松之案：《魏书》载刘备与孙权语，与《蜀志》述诸葛亮与权语正同。刘备未破魏军之前，尚未与孙权相见，不得有此说。故知《蜀志》为实。
<span class="c2">宋本“实”作“是”。</span>
</span>
权遣使云欲共取蜀，或以为宜报听许，吴终不能越荆有蜀，蜀地可为己有。荆州主簿殷观进曰：“若为吴先驱，进未能克蜀，退为吴所乘，即事去矣。今但可然赞其伐蜀，而自说新据诸郡，未可兴动，
<span class="c1">宋本“兴”作“与”。</span>
吴必不敢越我而独取蜀。如此进退之计，
<span class="c1">郝经《续汉书》作“进退在我”。</span>
可以收吴、蜀之利。”先主从之，权果辍计。迁观为别驾从事。
<span class="c1">殷观字孔休，见杨戏《季汉辅臣赞》。</span>
<span class="c1">◎《献帝春秋》曰：孙权欲与备共取蜀，遣使报备曰： “米贼张鲁居王巴、汉，
<span class="c2">郝经《续汉书》作“据巴、蜀、汉”。</span>
为曹操耳目，规图益州。刘璋不武，不能自守。若操得蜀，则荆州危矣。今欲先攻取璋，进讨张鲁，首尾相连，
<span class="c2">郝经《书》作“西连全蜀”。</span>
一统吴、楚，虽有十操，无所忧也。”备欲自图蜀，拒答不听，曰：“益州民富强，土地险阻，刘璋虽弱，足以自守。张鲁虚伪，未必尽忠于操。今暴师于蜀、汉，转运于万里，欲使战克攻取，举不失利，此吴起不能定其规，孙武不能善其事也。曹操虽有无君之心，而有奉主之名，议者见操失利于赤壁，谓其力屈，无复远志也。今操三分天下已有其二，将欲饮马于沧海，观兵于吴会，
<span class="c2">◎胡三省曰：吴会，谓吴地为一都会，会读如字。一说吴会为吴、会稽二郡之地。会，音工外翻。</span>
何肯守此坐须老乎？今同盟无故自相攻伐，借枢于操，
<span class="c2">◎胡三省曰：枢者，门户所由以运动也，言操欲摇动吴、蜀，而未得其枢。若自相攻伐，是借之以可动之枢也。</span>
使敌承其隙，
<span class="c2">元本“承”做“乘”，《通鉴》同。</span>
非长计也。”
<span class="c2">◎《华阳国志》云：先主报曰：“益州不明，得罪左右，庶几将军高义，上匡汉朝，下辅宗室。若必寻干戈，备将放发于山林，未敢闻命。”</span>
权不听，遣孙瑜率水军住夏口。备不听军过，谓瑜曰：“汝欲取蜀，吾当被发入山，不失信于天下也。”
<span class="c2">◎胡三省曰：言宗室被攻而不能救，无面目以立于天下也。◎周寿昌曰：据《华阳国志》，是先主报权语，非对瑜言。</span>
使关羽屯江陵，张飞屯秭归，
<span class="c2">毛本“秭”作“梯”，误。秭归，见《刘璋传》。</span>
诸葛亮据南郡，
<span class="c2">◎胡三省曰：南郡本治所江陵，吴得荆州，置南郡于江南。晋平吴，以江陵为南郡，以江南之南郡为南平郡。亮所据，盖江南之南郡也。</span>
备自住潺陵。
<span class="c2">潺，当做“孱”。孱陵，见《刘璋传》“公安”注。</span>
权知备意，因召瑜还。
<span class="c2">先主自赤壁战后为荆州牧三四年，至建安十五年，已年五十矣。</span>
</span>

13. <span id="卷三十二·蜀书二·先主传第二-先主备-13"></span>
十六年，益州牧刘璋遥闻曹公将遣钟繇等向汉中讨张鲁，内怀恐惧。别驾从事蜀郡张松说璋曰：“曹公兵强，无敌于天下，若因张鲁之资以取蜀土，谁能御之者乎？”璋曰：“吾固忧之而未有计。”松曰：“刘豫州，使君之宗室而曹公之深雠也，善用兵，若使之讨鲁，鲁必破。鲁破，则益州强，曹公虽来，无能为也。”璋然之，遣法正将四千人迎先主，
<span class="c1">◎张松、法正说刘璋结先主，互见《刘璋传》、《法正传》。◎严衍曰：璋使正结备在建安十三年曹操定荆州之后。</span>
前后赂遗以巨亿计。正因陈益州可取之策。
<span class="c1">◎见《法正传》。◎或曰：方倚人为腹心，人已卖我为奇货，太行、孟门岂云险绝，人心亦大可畏哉！</span>
<span class="c1">◎《吴书》曰：备前见张松，后得法正，皆厚以恩意接纳，
<span class="c2">元本“意”作“义”，冯本作“遇”，《通鉴考异》作“德”。</span>
尽其殷勤之欢。因问蜀中阔狭，兵器府库人马众寡，及诸要害道里远近，松等具言之，又画地图山川处所，由是尽知益州虚实也。
<span class="c2">◎《通鉴考异》曰：按《刘璋传》、《刘备传》，松未尝先见备，《吴书》误也。</span>
</span>
先主留诸葛亮、关羽等据荆州，
<span class="c1">《华阳国志》“据”作“镇”，《通鉴》作“守”。</span>
将步卒数万人入益州。至涪，
<span class="c1">◎涪，见《刘璋传》。◎赵一清曰：○《方舆纪要》卷七十八：巴山在荆州府松滋县西南十五里，山上有马鬃岭及射垛崖，相传汉昭烈入蜀时走马射的于此。又著紫山在枝江县南五里，下有饮马池。先主初入蜀，于此息马更衣，爱其林木秀丽，建景帝祠于山上。</span>
璋自出迎，相见甚欢。张松令法正白先主，及谋臣庞统进说，便可于会所袭璋。先主曰：“此大事也，不可仓卒。”
<span class="c1">◎胡三省曰：卒，读作“猝”。</span>
璋推先主行大司马，领司隶校尉；先主亦推璋持镇西大将军，领益州牧。
<span class="c1">◎宋本“持”作“行”，《通鉴》同。《华阳国志》作“领牧如故”。◎胡三省曰：《晋书·百官志》“四镇通于柔远”，谓镇东、镇西、镇南、镇北也。◎潘眉曰：“持”下当有“节”字。◎沈家本曰：持节之称，始于魏晋，蜀中未必遽效魏制。</span>
璋增先主兵，使击张鲁，又令督白水军。
<span class="c1">◎胡三省曰：白水关在广汉白水县。刘璋置军屯守，即杨怀、高沛之军也。◎杜佑曰：梁川金牛县，汉葭萌县地，县南有故白水关。◎《一统志》：白水故城，在今四川保宁府昭化县西北，白水关在昭化县西北故白水县界。◎《华阳国志》：白水县有关尉。◎《通志》：关东接阴平，西达平武，北连文县，最为要隘。◎赵一清曰：关在昭化县北二百五十里，与陕西宁羌州接。</span>
先主并军三万余人，车甲器械资货甚盛。是岁，璋还成都。先主北到葭萌，
<span class="c1">葭萌，见《刘璋传》。</span>
未即讨鲁，厚树恩德，以收众心。
<span class="c1">◎《彭羕传》：先主泝流北行，羕欲纳说先主，庞统、法正并致之，先主亦以为奇，识遇日加。◎即在此时。</span>

14. <span id="卷三十二·蜀书二·先主传第二-先主备-14"></span>
明年，曹公征孙权，
<span class="c1">◎《魏志·武纪》：建安十七年冬十月，公征孙权。</span>
权呼先主自救。
<span class="c1">◎《通鉴辑览》曰：东吴兵势方张，且有鲁肃、吕蒙等为之经略，操至濡须，何至呼备自救？此盖备藉口请刘璋益兵之辞。</span>
先主遣使告璋曰：“曹公征吴，吴忧危急。孙氏与孤本为唇齿，又乐进在青泥
<span class="c1">◎《魏志·乐进传》：进留屯襄阳，击关羽、苏非等，皆走之。◎赵一清曰：○《方舆纪要》卷七十九：青泥河在襄阳府西北三十里。○《寰宇记》作“青泥池”。</span>
与关羽相拒，今不往救羽，进必大克，转侵州界，
<span class="c1">◎胡三省曰：州界，谓益州界。</span>
其忧有甚于鲁。鲁自守之贼，不足虑也。”乃从璋求万兵及资宝，
<span class="c1">《华阳国志》作“求益万兵及资宝”，《通鉴》做“资粮”。</span>
欲以东行。璋但许兵四千，其余皆给半。
<span class="c1">◎《魏书》曰：备因激怒其众曰：“吾为益州征强敌，师徒勤瘁，不遑宁居；今积帑藏之财而吝于赏功，望士大夫为出死力战，其可得乎！”
<span class="c2">◎刘咸炘曰：下文勿关通乃怒，此时未有此意，王沈造作，故承祚不取。</span>
</span>
张松书与先主及法正曰：“今大事垂可立，
<span class="c1">《通鉴》无“可”字。</span>
如何释此去乎！”松兄广汉太守肃，惧祸及己，白璋发其谋。于是璋收斩松，嫌隙始构矣。
<span class="c1">张松事互见《刘璋传》。</span>
<span class="c1">◎《益部耆旧杂记》曰：张肃有威仪，容貌甚伟。松为人短小，放荡不治节操，然识达精果，有才幹。刘璋遣诣曹公，曹公不甚礼；公主簿杨修深器之，白公辟松，公不纳。修以公所撰兵书示松，松宴饮之间一看便闇诵。
<span class="c2">《御览·三百八十九》引《益部耆旧传》“看”作“省”。</span>
修以此益奇之。
<span class="c2">宋本“奇”作“异”。</span>
</span>
璋敕关戍诸将文书勿复关通先主。先主大怒，召璋白水军督杨怀，责以无礼，斩之。
<span class="c1">◎《庞统传》作“斩杨怀、高沛”，《通鉴》同。◎胡三省曰：责其无客主之礼也。◎赵一清曰：○《御览·三百四十六》引《零陵先贤传》曰：刘璋请刘备，璋将杨怀数谏，备请璋子祎及怀。酒酣，备见怀佩匕首。备出其匕首，谓曰：“将军匕首好，孤亦有，可得观之？”怀与之。备得匕首，谓怀曰：“汝小子，何敢间我兄弟之好邪！”怀骂言未讫，备斩之。◎弼按：《先主传》斩怀、沛于白水关，不得与刘璋相晤，《零陵先贤传》似失之。</span>
乃使黄忠、卓膺勒兵向璋。
<span class="c1">◎《黄忠传》：忠自葭萌受任，还攻刘璋，常先登陷阵。</span>
先主径至关中，
<span class="c1">◎《通鉴》作“关头”。◎胡三省曰：即白水关头也。</span>
质诸将并士卒妻子，引兵与忠、膺等进到涪，据其城。
<span class="c1">◎胡三省曰：此用庞统之中计也。◎弼按：庞统三计，见《统传》。先主于涪大会，置酒作乐，亦见《统传》。</span>
璋遣刘璝、冷苞、张任、邓贤等拒先主于涪，
<span class="c1">◎《通鉴》“邓贤”下有“吴懿”。懿诣军降，见杨戏《季汉辅臣赞》。◎胡三省曰：璝，姑回翻。冷，鲁杏翻，姓也，本或作“泠”，鲁经翻。</span>
<span class="c1">◎《益部耆旧杂记》曰：张任，蜀郡人，家世寒门。少有胆勇，有志节，仕州为从事。</span>
皆破败，退保绵竹。
<span class="c1">绵竹，见《刘焉传》。</span>
璋复遣李严督绵竹诸军，严率众降先主。
<span class="c1">《通鉴》“李严”下有“费观”，观与严俱降，见杨戏《季汉辅臣赞》。</span>
先主军益强，分遣诸将平下属县，诸葛亮、张飞、赵云等将兵溯流定白帝、江州、江阳，
<span class="c1">◎《诸葛亮传》：先主自葭萌还攻璋，亮与张飞、赵云等率众溯江，分定郡县，与先主共围成都。◎《张飞传》：飞与诸葛亮等溯流而上，至江州破璋将巴郡太守严颜，所过战克，与先主会成都。◎《赵云传》：诸葛亮率云等溯江西上，至江州分遣云从外水上江阳，与亮会成都。◎《郡国志》：巴郡江州鱼复，犍为郡江阳。◎《水经·江水篇》：江水又东北至巴郡江州县东，强水、涪水、汉水、白水、宕渠水五水合南流注之。◎郦注云：庾仲雍所谓江州县对二水口，右则涪内水，左则蜀外水，即是水也。◎又云：江水又东迳鱼服县故城南，公孙述名之为白帝。蜀章武二年，刘备为吴所破，改白帝为永安，巴东郡治也。◎又云：江阳县枕带双流，据江、洛会，江阳郡治。故犍为枝江都尉，建安十八年刘璋立。◎胡三省曰：江阳县本属犍为郡，刘璋分立江阳郡。◎《一统志》：鱼复故城，今四川夔州府奉节县东北。白帝故城，今奉节县东。江州故城，今四川重庆府巴县西。江阳故城，今泸州治。◎盖诸葛亮等沿江而上，经今夔府、重庆、泸州，会兵成都也。</span>
惟关羽留镇荆州。先主进军围雒；
<span class="c1">雒，见《刘焉传》。</span>
时璋子循守城，被攻且一年。
<span class="c1">庞统围雒，中流矢卒，见《统传》。《华阳国志》围雒在建安十八年。</span>

15. <span id="卷三十二·蜀书二·先主传第二-先主备-15"></span>
十九年夏，
<span class="c1">元本、冯本未提行。</span>
雒城破，
<span class="c1">◎《益部耆旧杂记》曰：刘璋遣张任、刘璝率精兵拒捍先主于涪，为先主所破，退与璋子循守雒城。任勒兵出于雁桥，
<span class="c2">◎胡三省曰：雁江在雒县南，曾有金雁，故名为雁桥。◎《一统志》：雁桥在成都府汉州北一里，跨雁江水上。</span>
战复败。禽任。先主闻任之忠勇，令军降之，任厉声曰：“老臣终不复事二主矣。”乃杀之。先主叹息焉。
<span class="c2">宋本“息”作“惜”。</span>
</span>
进围成都数十日，璋出降。
<span class="c1">互见《刘璋传》。</span>
<span class="c1">◎《傅子》曰：初，刘备袭蜀，丞相掾赵戬曰：“刘备其不济乎？拙于用兵，每战必败，
<span class="c2">宋本“必”作“则”。</span>
奔亡不暇，何以图人？蜀虽小区，险固四塞，独守之国，难卒并也。”征士傅幹曰：
<span class="c2">幹事见《魏志·武纪》建安十九年注引《九州春秋》，又见《钟繇传》注引司马彪《战略》。</span>
“刘备宽仁有度，能得人死力。诸葛亮达治知变，正而有谋，而为之相；张飞、关羽勇而有义，皆万人之敌，而为之将。此三人者，皆人杰也。以备之略，三杰佐之，何为不济也？”◎《典略》曰：赵戬，字叔茂，京兆长陵人也。
<span class="c2">◎《郡国志》：司隶京兆尹长陵。◎《一统志》：今陕西西安府咸阳县东北四十里。</span>
质而好学，言称《诗》、《书》，爱恤于人，
<span class="c2">冯本“恤”作“惜”。</span>
不论疏密。辟公府，入为尚书选部郎。董卓欲以所私并充台阁，戬拒不听。卓怒，召戬欲杀之，观者皆为戬惧，而戬自若。及见卓，引辞正色，
<span class="c2">《御览》“引”作“列”。</span>
陈说是非，卓虽凶戾，屈而谢之。迁平陵令。
<span class="c2">◎《郡国志》：司隶右扶风平陵。◎《一统志》：今咸阳县西北十五里。</span>
故将王允被害，莫敢近者，戬弃官收敛之。
<span class="c2">◎范《书·王允传》：李傕杀王允，天子感恸，百姓丧气，莫敢收允尸者。唯故吏平陵令赵戬弃官营丧。◎李贤曰：戬，音翦。◎惠栋曰：戬，歧从子也。</span>
三辅乱，戬客荆州，刘表以为宾客。
<span class="c2">◎范《书·王允传》：戬，初平中为尚书，典选举。董卓欲有所私授，戬辄坚拒不听，言色强厉。卓怒，召将杀之，众人悚慄，而戬辞貌自若。卓悔，谢释之。长安之乱，客于荆州，刘表厚礼焉。◎惠栋曰：○《典略》云：时祢衡来游京师，诋訾朝士大夫。及南见戬，叹之曰：“所谓剑则干将莫邪，木则椅桐梓漆，人则颜冉仲弓也。”</span>
曹公平荆州，执戬手曰：“何相见之晚也！”遂辟为掾。后为五官将司马，相国钟繇长史，年六十余卒。</span>
蜀中殷盛丰乐，先主置酒大飨士卒，取蜀城中金银
<span class="c1">毛本“蜀”作“出”，《通鉴》作“蜀”。</span>
分赐将士，还其谷帛。
<span class="c1">◎《华阳国志》：赐诸葛亮、法正、关羽、张飞金五百斤、银千斤、钱五千万、锦段万匹，其余各有差。◎胡三省曰：凡城中公私所有金银，悉取以分赐将士。至于谷帛，则各还所主也。</span>
先主复领益州牧，
<span class="c1">◎康发祥曰：“复”字疑衍。◎弼按：传文前领荆州牧，故云“复”也，康说误。◎《华阳国志》：以亮为军事将军，署左将军府事，正扬武将军、蜀郡太守，关羽督荆州事，张飞为巴西太守，马超平西将军，不用许靖。法正说曰：“有获虚誉而无实者，靖也。然其浮名称播海内，人将谓公轻士。”乃以为长史。庞羲为司马，李严为犍为太守，费观为巴郡太守，征益州太守南部董和为掌军中郎将，太守汉嘉王谋为别驾，广汉彭羕为治中，辟零陵刘巴为西曹掾，广汉长黄权为偏将军。</span>
诸葛亮为股肱，法正为谋主，关羽、张飞、马超为爪牙，许靖、麋竺、简雍为宾友。及董和、黄权、李严等本璋之所授用也，
<span class="c1">◎胡三省曰：璋以和为益州太守，权为府主簿，严为护军。</span>
吴壹、费观等又璋之婚亲也，
<span class="c1">◎胡三省曰：璋兄瑁娶吴懿妹；璋母费氏。</span>
彭羕
<span class="c1">冯本“羕”作“羡”，误。</span>
又璋之所排摈也，
<span class="c1">◎胡三省曰：羕仕益州，不过书佐，人毁之于璋，髡钳为徒隶。</span>
刘巴者宿昔之所忌恨也，
<span class="c1">先主奔江南，刘巴北诣曹公，先主深以为恨，见《巴传》。</span>
皆处之显任，尽其器能。有志之士，无不竞劝。
<span class="c1">◎《通鉴》此句下有“益州之民，是以大和”二语。◎李光地曰：规模何让高、光。</span>

16. <span id="卷三十二·蜀书二·先主传第二-先主备-16"></span>
二十年，孙权以先主已得益州，使使报欲得荆州。
<span class="c1">孙权令诸葛瑾从求荆州，见《吴主传》。</span>
先主言：“须得凉州，当以荆州相与。”权忿之，乃遣吕蒙袭夺长沙、零陵、桂阳三郡。
<span class="c1">◎《通鉴辑览》曰：荆州东南门户，吴、蜀势所必争。然两雄相争，而操挟天子以令诸侯，遂晏然得移汉祚。权固无足论，自私之罪，备不能辞。</span>
先主引兵五万下公安，令关羽入益阳。
<span class="c1">◎《郡国志》：长沙郡益阳。◎《水经·资水篇》：资水又东北过益阳县北。◎郦注云：县有关羽濑，所谓关侯滩也，南对甘宁故垒。昔关羽屯军水北，孙权令鲁肃、甘宁拒之于是水。宁谓肃曰：“羽闻吾咳唾之声，不敢渡也。渡则成擒矣。”羽夜闻宁处分曰：“兴霸声也。”遂不渡。◎弼按：互见《甘宁传》。◎《一统志》：益阳故城，今湖南长沙府益阳县东。后汉建安二十年，孙权与蜀争荆州，遣鲁肃将兵拒关羽于益阳，是城肃所筑。</span>
是岁，曹公定汉中，张鲁遁走巴西。
<span class="c1">汉中、巴西俱见《刘焉传》。</span>
先主闻之，与权连和，分荆州江夏、长沙、桂阳东属，南郡、零陵、武陵西属，
<span class="c1">◎《鲁肃传》：备遂割湘水为界，于是罢军。◎胡三省曰：○班《志》：湘水出零陵阳海山，至酃入江，过郡二，行二千五百三十里。吴、蜀分荆州，长沙、桂阳、零陵、武陵以湘水为界耳。南郡、江夏各自依其郡界。◎弼按：是役分界，蜀失长沙、桂阳而有南郡，吴则已袭夺零陵，而复还蜀耳。然至建安二十四年，关羽败亡，又全为吴所有矣。</span>
引军还江州。遣黄权将兵迎张鲁，
<span class="c1">◎《黄权传》曰：权曰：“若失汉中，则三巴不振，此为割蜀之股臂也。”于是先主以权为护军，率诸将迎鲁。</span>
张鲁已降曹公。曹公使夏侯渊、张郃屯汉中，数数犯暴巴界。先主令张飞进兵宕渠，
<span class="c1">◎宕渠，见《张郃传》。◎胡三省曰：宕渠本属巴郡，时属巴西郡。◎《一统志》：宕渠故城，在今四川顺庆府渠县东北。◎王先谦曰：三国蜀置宕渠郡，寻省为县，改属巴西郡。</span>
与郃等战于瓦口，
<span class="c1">◎《水经·沔水注》：沔水又南，汎水注之。水出梁州阆阳县。魏遣夏侯渊与张郃下巴西，进军宕渠，刘备军汎口，即是水所出。张飞自别道袭张郃于此水。郃败，弃马升山，走还汉中。汎水又东迳巴西，历巴渠北新城、上庸，东迳汎阳县故城南，晋分筑阳立。自县以上，山深水急，在渚崩湍，水陆径绝。汎水又东流注于沔，谓之汎口。◎赵一清曰：○按《寰宇记》“房州房陵县”下引《水经注》，“汎水”作“筑水”，“汎口”作“筑口”，《校勘》为之辩证曰：按今记房陵、榖城二县所载，则筑水自房陵流至榖城入沔，其会沔处谓之筑口。榖城即汉之筑阳，距房陵尚三百余里，又自房陵至南郑千二百余里。夏侯渊、张郃屯汉中，数暴犯巴界，先主令张飞进兵宕渠，与郃等战于瓦口。郃等败，收兵还南郑。汉宕渠故城乃在今渠州流江县界，时张飞以巴西太守拒郃等还南郑，则当取道今巴西，无缘相拒于榖城之筑口。意宕渠自有瓦口，而《水经注》误以为汎口，今记又误以为筑口也。《宋书·州郡志》阆阳县属新城郡，郡治房陵，去阆阳必不远，汎水不应自阆阳东过巴西，更历巴渠、上庸，复迳筑阳。《水经》之误审矣。筑口、汎水皆当在榖城之间。○窃谓《校勘》之言似是而非也。盖张飞自拒渊、郃于宕渠，先主军汎口以为声援，非张飞与战于是处也。汎口左接巴西，故驻军以应接之。《蜀志》之“瓦口”乃是“汎口”之误，而乐史之改“筑口”，则又非矣。◎弼按：《先主传》“先主引兵下公安”，又“引军还江州”，乃溯江水而上，非循汉水而上。江州委今四川重庆，筑阳为今湖北榖城，两地相距极远，无缘驻军筑阳之汎口为宕渠之声援。且本传明言张飞进兵宕渠，与张郃战于瓦口，并非先主驻军瓦口。细审传文，瓦口必与宕渠相近，郦注、赵说均误也。◎熊会贞曰：汎水自滴水岩以西，毫无其迹，《一统志》遂谓今上流已堙。然审注云“自汎阳以上，山深水急，枉渚奔湍，水陆径绝”，明示可知不可知之意。郦氏盖因宕渠有汎口，而牵连叙之于此，读者须善会之。◎谢鍾英曰：瓦口即渠县东流江河入渠水之口。</span>
破郃等，收兵还南郑。
<span class="c1">“收兵”上当有“郃”字。《张郃传》“郃进军宕渠，为备将张飞所拒，引还南郑”，可证。是时汉中南郑为夏侯渊、张郃屯兵之地。《通鉴》亦云“郃走还南郑”。</span>
先主亦还成都。

17. <span id="卷三十二·蜀书二·先主传第二-先主备-17"></span>
二十三年，先主率诸将进兵汉中。
<span class="c1">◎《法正传》：二十三年，正说先主曰：“曹操定汉中，身遽北还，必有内忧。今策渊、郃才略，举众往讨，必可克之。”</span>
分遣将军吴兰、雷同等入武都，
<span class="c1">◎武都郡治下辨，在今甘肃階州成县西，详见《魏武纪》建安二十年及《夏侯渊传》。宋本“同”作“铜”，官本“武”作“成”，误。◎钱大昕曰：《周群传》作“雷铜”。◎钱大昭曰：《魏武纪》有任夔而无雷铜。</span>
皆为曹公所没。
<span class="c1">事见《魏武纪》建安二十三年。</span>
先主次于阳平关，
<span class="c1">阳平关在今陕西汉中府沔县西北，详见《魏武纪》建安二十年。</span>
与渊、郃等相拒。
<span class="c1">◎《徐晃传》：晃与夏侯渊拒刘备于阳平，备遣陈式等十余营绝马鸣阁道，晃别征破之。</span>

18. <span id="卷三十二·蜀书二·先主传第二-先主备-18"></span>
二十四年春，自阳平南渡沔水，缘山稍前，于定军山势作营。
<span class="c1">◎各本皆作“山势”，局本作“兴势”，误。定军山在今陕西汉中府沔县东南十里，兴势山在今汉中府洋县北二十里，详见《夏侯渊传》注引《魏略》，又见《曹爽传》注引《汉晋春秋》。◎赵一清曰：○《法正传》作“于定军、兴势作营”。兴势，地名。○《水经·沔水注》：汉水东迳小成固南，城北百二十里有兴势坂。○《方舆纪要》卷五十六：兴势山在洋县北二十里，亦曰兴势坂，山形如盆，外甚险，中有大谷，为蜀汉之重镇也。◎潘眉曰：“山势”当是“兴势”之讹，兴势亦山名，在成固县。《通典》谓内有大谷盘道者事也。《法正传》不误。◎姚范说同。◎弼按：定军山在阳平关之南，亦在沔水之南，传文明言“自阳平关南渡沔水，缘山稍前”，其为定军山无疑。阳平关在今沔县西北，定军山在今沔县东南，故云“缘山稍前”。若兴势山则在沔水之北，汉中之东，距阳平关数百里。汉中为夏侯渊、张郃屯兵之地，先主纵善用兵，决不能入敌境为营，此传“势”字当为衍文。赵、潘二氏惑于《法正传》有“定军、兴势”之语，不审地势，遽谓此传为误，不知《黄忠传》云“于汉中定军山击夏侯渊，一战斩渊”，《华阳国志》云“先主进军攻汉中，至定军，渊、郃、颙来战，大为先主所破，将军黄忠斩渊、颙首”，《通鉴》云“营于定军山”，《考异》亦云《法正传》误，胡注亦云“兴势去沔阳地里相远”，是皆为定军山之证，“势”字与下文“郃”字当同为衍文也。定军山，又见《黄忠传》。</span>
渊将兵来争其地。先主命黄忠乘高鼓譟攻之，大破渊军，斩渊、郃及曹公所署益州刺史赵颙等。
<span class="c1">◎《通鉴》：备使讨虏将军黄忠乘高鼓譟攻之，渊军大败，斩渊及益州刺史赵颙。张郃引兵还阳平。◎胡三省曰：张郃自广石还阳平，颙刺益州，操所命也。渊军既败，颙亦死。颙，鱼容翻。◎李龙官曰：张郃死于建兴九年，此云“渊、郃”，恐误。◎钱大昕、钱大昭、王鸣盛说同。◎何焯曰：《华阳国志》云“斩夏侯渊，张郃率吏民内徙”，则此时“郃及曹公所署益州刺史赵颙等”之下为有脱字，“郃”字非衍也。《通鉴》删“郃”字，而以“斩渊”属下“及”字续，亦误。◎赵一清曰：定军之战只斩夏侯渊耳，张郃于木门青封见杀， “郃”字衍。◎潘眉曰：○“郃”字当为“等”字。○《法正传》：大破渊军，渊等授首。◎沈家本曰：下文既云“赵颙等”，则上文不得云“渊等”。潘以《法正传》推之，则“郃”字自是衍文，何说亦未必是。承祚之书，不必与常璩同。</span>
曹公自长安举众南征。
<span class="c1">◎赵一清曰：南征，疑当做“西征”。◎钱仪吉曰：自长安至汉中，云南亦可。</span>
先主遥策之曰：“曹公虽来，无能为也，我必有汉川矣。”及曹公至，先主敛众拒险，终不交锋，积月不拔，亡者日多。
<span class="c1">◎胡三省曰：亡，逃亡也。</span>
夏，曹公果引军还，
<span class="c1">◎《魏武纪》：建安二十四年三月，王自长安出斜谷，临汉中，备因险拒守。夏五月，引军还长安。</span>
先主遂有汉中。遣刘封、孟达、李平等
<span class="c1">◎赵一清曰：《李严传》严改名平在后主建兴八年，是时尚名严，下表中列衔仍曰严，不应参差如是。而《严传》又无攻申耽事，此或别是一人。◎潘眉曰：李严建安十九年为犍为太守，至章武二年乃征诣永安宫，当刘、孟攻上庸时，严方在犍为也。蜀又不闻有两李平，疑此为衍。</span>
攻申耽于上庸。
<span class="c1">申耽事详见《刘封传》及注引《魏略》。上庸，今湖北郧阳府竹山县东南，详见《魏武纪》建安二十年。</span>

19. <span id="卷三十二·蜀书二·先主传第二-先主备-19"></span>
秋，群下上先主为汉中王，
<span class="c1">曹操已于建安二十一年五月为魏王，二十二年设天子旌旗，出入警跸，久已目无汉帝矣。群下推尊先主，虽曰权宜之制，亦乘操汉中大败之后，藉此以树声威耳。</span>
表于汉帝曰：“平西将军都亭侯臣马超、
<span class="c1">◎《晋书·百官志》：四平立于丧乱，谓平东、平西、平南、平北四将军也。◎章学诚曰：此表以马超冠首，许靖、庞羲、射爰诸名列于诸葛亮前，殆不可解。◎见《章氏遗书·知非日（记）〈札〉》。◎蒋超伯《南滣楛语》卷四曰：此奏先列马超者，盖以马氏为西州右族，曹瞒所畏，新来归附，故首列之。《吴志·薛综传》称“零陵赖恭，先辈仁谨，不晓时事”，是奏列名法正之上，盖亦有时望者。</span>
左将军领长史镇军将军臣许靖、
<span class="c1">◎钱大昕曰：“领”字衍，彼传不书镇军将军，史之漏也。◎梁章钜曰：靖为左将军长史在建安十九年，此“领”字疑当在“镇军”之上。◎李慈铭曰：先主为左将军，辟靖为长史，更领将军号也。</span>
营司马臣庞羲、
<span class="c1">◎左将军之营司马也。◎《续百官志》：其别营领属为别部司马。◎《赵云传》注：云领留营司马。〖洪《表》以为大司马之营司马，误。〗</span>
议曹从事中郎军议中郎将臣射援、
<span class="c1">◎洪饴孙曰：军议中郎将，一人，蜀所置。</span>
<span class="c1">◎《三辅决录注》曰：援字文雄，扶风人也。其先本姓谢，与北地诸谢同族。始祖谢服为将军出征，天子以谢服非令名，改为射，子孙氏焉。
<span class="c2">◎钱大昭曰：“射”与“谢”古字通用，《汉书·功臣侯表》“宁陵侯谢”，《史记》作“射”，是其证。挚虞不识古文，采此妄说，犹是、氏古通，以氏为民无上，乃戏谑之词，非是仪之恶此而改是也。承祚亦信此说，过矣。</span>
兄坚，字文固，少有美名，辟公府为黄门侍郎。献帝之初，三辅饥乱，坚去官，与弟援南入蜀依刘璋，璋以坚为长史。刘备代璋，以坚为广汉、蜀郡太守。援亦少有名行，太尉皇甫嵩贤其才而以女妻之，丞相诸葛亮以援为祭酒，迁从事中郎，卒官。
<span class="c2">◎李慈铭曰：先主为汉中王时，射援署官曰议曹从事中郎者，左将军之议曹从事中郎也。后诸葛亮以援为祭酒者，丞相祭酒也。迁从事中郎者，丞相之从事中郎也。</span>
</span>
军师将军臣诸葛亮、
<span class="c1">◎《诸葛亮传》：先主收江南，以亮为军师中郎将。成都平，以亮为军师将军署左将军府事。◎胡三省曰：军师亦古将军号。曹操初置军师祭酒，而备置军师中郎将，皆以一时军事创置冠名也。然军师祭酒止决军谋，中郎将则有兵柄。◎洪饴孙曰：军师中郎将，一人，军师将军，一人，皆蜀所置。</span>
荡寇将军汉寿亭侯臣关羽、
<span class="c1">◎《关羽传》：羽斩颜良，曹公表封羽为汉寿亭侯。先主收江南诸郡，以羽为荡寇将军。◎《郡国志》：荆州武陵郡汉寿，刺史治。◎《宋书·州郡志》：武陵太守领县汉寿，吴曰吴寿，晋复旧。◎王先谦曰：献帝封关羽汉寿亭侯，当即县亭。◎《一统志》：故城今湖南常德府武陵县东北六十里。◎弼按：此为荆州武陵郡之汉寿，与益州广汉郡葭萌改名之汉寿同名异地。葭萌改名之汉寿，晋改曰晋寿；武陵之汉寿，吴改曰吴寿，晋仍为汉寿。熊方《后汉书补表》作“寿亭侯”，误，互见《关羽传》。</span>
征虏将军新亭侯臣张飞、征西将军臣黄忠、镇远将军臣赖恭、扬武将军臣法正、兴业将军臣李严
<span class="c1">◎洪饴孙曰：镇远、兴业，各一人，皆蜀所置。</span>
等一百二十人上言曰：
<span class="c1">◎《金石萃编》卷二十三引《蛾术编》云：曹魏《受禅表》、《大飨碑》、《公卿上尊号奏》，陈寿尽削不载。若《蜀志》于先主为汉中王群下上汉帝表全载之，约六百三十四字；为汉中王先主上言汉帝，亦全载之，约五百字；即皇帝位，君臣述符命上言，亦全载之，约八百（宇）〈字〉；即位告天下，亦全载之，凡二百字。共二千二三百言。此其全予蜀以继汉甚明。陋儒尚言寿全以正统与魏，而斥汉为蜀，岂不谬哉！〖互见《魏文纪》卷首“改延康为黄初”注引《献帝传》。〗◎何焯：据后注，此表乃广汉李朝所造，此文在西京亦不多得，疑诸葛公润色也。◎李安溪曰：此文妙绝千古。◎弼按：李朝见《季汉辅臣赞》。朝撰此文，见《华阳国志》。</span>
昔唐尧至圣而四凶在朝，
<span class="c1">◎《尚书》：舜流共工于幽州，放驩兜于崇山，窜三苗于三危，殛鲧于羽山，四罪而天下咸服。◎《左氏传》：舜臣尧，流四凶族。</span>
周成仁贤而四国作难，
<span class="c1">◎《史记》：成王少，周公摄政当国。管叔、蔡叔、霍叔与殷武庚作乱。周公东征，杀武庚、管叔，放蔡叔、霍叔，以微子启代殷后，国于宋。</span>
高后称制而诸吕窃命，
<span class="c1">◎《汉书》：吕后以周吕侯子台为吕王，台弟产为梁王、相国，建成侯释之子禄为赵王、上将军，各领南北军。吕后崩，禄、产因谋作乱，太尉勃与朱虚侯章等共诛之，遂灭吕氏，立文帝。</span>
孝昭幼冲而上官逆谋，
<span class="c1">◎《汉书》：孝昭上官皇后，上官安之女也。安父桀为左将军，与霍光皆受遗诏辅少主。昭帝立安女为皇后，以安为车骑将军，桀、安遂与燕王旦谋杀霍光，因废帝立桀。事觉，皆伏诛。</span>
皆冯世宠，藉履国权，穷凶极乱，社稷几危。非大舜、周公、朱虚、博陆，则不能流放禽讨，安危定倾。伏惟陛下诞姿圣德，统理万邦，而遭厄运不造之艰。董卓首难，荡覆京畿，曹操阶祸，窃执天衡；皇后太子，鸩杀见害，剥乱天下，残毁民物。久令陛下蒙尘忧厄，幽处虚邑。人神无主，遏绝王命，厌昧皇极，欲盗神器。左将军领司隶校尉豫、荆、益三州牧宜城亭侯备，受朝爵秩，念在输力，以殉国难。睹其机兆，赫然愤发，与车骑将军董承同谋诛操，将安国家，克宁旧都。会承机事不密，令操游魂得遂长恶，残泯海内。臣等每惧王室大有阎乐之祸，小有定安之变，
<span class="c1">赵高使阎乐杀二世。
<span class="c2">◎《史记》：二世斋于望夷宫，赵高使其婿咸阳令阎乐将吏卒千余人入宫，前即二世，数曰：“足下骄恣，诛杀无道，天下共畔足下，足下其自为计。”麾其兵进，二世自杀。</span>
王莽废孺子以为定安公。
<span class="c2">◎《汉书》：平帝崩，立宣帝玄孙婴为皇太子，号曰孺子。安汉公莽居摄践阼，称摄皇帝。及莽即真天子位，封婴为定安公，敕阿乳母不得与语，常在四壁中。至于长大，不能名六畜。</span>
</span>
夙夜惴惴，战慄累息。昔在《虞书》，敦序九族，周监二代，封建同姓，《诗》著其义，历载长久。汉兴之初，割裂疆土，尊王子弟，是以卒折诸吕之难，而成大宗之基。
<span class="c1">宋本“大”作“太”，是。汉文帝庙号太宗。</span>
臣等以备肺腑枝叶，宗子藩翰，
<span class="c1">◎《诗·大雅·板之章》：价人为藩，大师维垣，大邦维屏，大宗维翰。◎《毛传》云：价，善也。藩，屏也。垣，墙也。翰，榦也。◎郑《笺》云：王当用公卿诸侯及宗室之贵者，为藩屏垣榦，为辅弼。</span>
心存国家，念在弭乱。自操破于汉中，海内英雄望风蚁附，而爵号不显，九锡未加，非所以镇卫社稷，光昭万世也。奉辞在外，礼命断绝。昔河西太守梁统等值汉中兴，限於山河，位同权均，不能相率，咸推窦融以为元帅，卒立效绩，摧破隗嚣。
<span class="c1">◎《后汉书》：更始以窦融为张掖属国都尉，酒泉太守梁统等推融行河西五郡大将军事，遣使奉书，献马于光武，率步骑数万与大军会高平，共破隗嚣，与五郡太守诣雒阳，上凉州牧安丰侯印绶，拜冀州牧，迁大司空。</span>
今社稷之难，急于陇、蜀。操外吞天下，内残群寮，朝廷有萧墙之危，而御侮未建，可为寒心。臣等辄依旧典，封备汉中王，拜大司马，董齐六军，纠合同盟，扫灭凶逆。以汉中、巴、蜀、广汉、犍为为国，所署置依汉初诸侯王故典。夫权宜之制，苟利社稷，专之可也。然后功成事立，臣等退伏矫罪，虽死无恨。”遂于沔阳设坛场，
<span class="c1">◎《郡国志》：汉中郡沔阳。◎《水经·沔水注》：沔水又东迳沔阳县故城南，城旧言汉祖在汉中，萧何所筑也。汉建安二十四年，刘备北定汉中，始立坛，即汉中王位于此。其城南临汉水，北带通逵，南对定军山，诸葛亮遗令葬于其山。茔东即八阵图也。◎《一统志》：沔阳故城，今陕西汉中府沔阳县东南。</span>
陈兵列众，群臣陪位，读奏讫，御王冠于先主。
<span class="c1">◎胡三省曰：王冠，远游冠也。</span>

20. <span id="卷三十二·蜀书二·先主传第二-先主备-20"></span>
先主上言汉帝曰：
<span class="c1">◎何焯曰：前一篇是西京，此一篇西京气味，东京节奏。</span>
“臣以具臣之才，荷上将之任，董督三军，奉辞于外，不得扫除寇难，靖匡王室，久使陛下圣教陵迟，六合之内，否而未泰，惟忧反侧，疢如疾首。曩者董卓造为乱阶，自是之后，群凶纵横，残剥海内。赖陛下圣德威灵，人神同应，或忠义奋讨，或上天降罚，暴逆并殪，以渐冰消。惟独曹操，久未枭除，侵擅国权，恣心极乱。臣昔与车骑将军董承图谋讨操，机事不密，承见陷害，臣播越失据，忠义不果。遂得使操穷凶极逆，主后戮杀，皇子鸩害。虽纠合同盟，念在奋力，懦弱不武，历年未效。常恐殒没，孤负国恩，寤寐永叹，夕惕若厉。今臣群寮以为在昔《虞书》敦叙九族，庶明厉翼，
<span class="c1">◎《尚书·皐陶谟》之辞。◎《孔传》云：厚次叙九族，则众庶皆明其教，而自勉励，翼戴上命。</span>
<span class="c1">◎郑玄注曰：庶，众也。厉，作也；叙，次序也。序九族而亲之，以众明作羽翼之臣也。
<span class="c2">冯本、毛本“臣”作“亲”，误。</span>
</span>
五帝损益，此道不废。周监二代，并建诸姬，实赖晋、郑夹辅之福。
<span class="c1">◎《左氏传》：昔武王克商，光有天下，兄弟之国者，十有五人，姬姓之国者四十八，皆举亲也。◎《史记》：犬戎杀幽王，晋文侯、郑武公立故太子宜臼，是为平王。</span>
高祖龙兴，尊王子弟，大启九国，
<span class="c1">九国，燕、代、齐、赵、梁、楚、吴、淮南、淮阳也。</span>
卒斩诸吕，以安太宗。
<span class="c1">太，当作“大”。</span>
今操恶直丑正，寔繁有徒，包藏祸心，篡盗已显。既宗室微弱，帝族无位，斟酌古式，依假权宜，上臣大司马、汉中王。臣伏自三省，受国厚恩，荷任一方，陈力未效，所获已过，不宜复忝高位以重罪谤。群寮见逼，迫臣以义。臣退惟寇贼不枭，国难未已，宗庙倾危，社稷将坠，成臣忧责碎首之负。
<span class="c1">郝经《续后汉书》“成”作“诚”。</span>
若应权通变，以宁靖圣朝，虽赴水火，所不得辞，敢虑常宜，以防后悔。辄顺众议，拜受印玺，以崇国威。仰惟爵号，位高宠厚，俯思报效，忧深责重，惊怖累息，如临于谷。尽力输诚，奖厉六师，率齐群义，应天顺时，扑讨凶逆，以宁社稷，以报万分，谨拜章因驿上还所假左将军、宜城亭侯印绶。”
<span class="c1">◎胡三省曰：左将军及宜城亭侯，皆操所表授也。</span>
于是还治成都。
<span class="c1">◎何焯曰：还治成都，当时未必怀安，但与高祖气焰差异，或以得其地不得其民，故不久驻邪？</span>
拔魏延为都督，镇汉中。
<span class="c1">◎《典略》曰：备于是起馆舍，筑亭障，从成都至白水关，四百余区。
<span class="c2">白水关见前。</span>
</span>
时关羽攻曹公将曹仁，禽于禁于樊。俄而孙权袭杀羽，取荆州。
<span class="c1">互见《吴志·孙权传》、《吕蒙传》、《陆逊传》。时在建安二十四年十二月，至是南郡、零陵、宜都、武陵四郡，全为吴有矣。</span>

21. <span id="卷三十二·蜀书二·先主传第二-先主备-21"></span>
二十五年，
<span class="c1">元本、冯本未提行。</span>
魏文帝称尊号，改年曰黄初。或传闻汉帝见害，先主乃发丧制服，追谥曰孝愍皇帝。
<span class="c1">◎李清植曰：《纲目》既以蜀汉为正统，则当以此谥为正。今《纲目》不书“愍”，而书“献”，盖犹沿《通鉴》之误。◎周寿昌曰：献帝殂于魏明帝青龙二年，此尚是建安二十五年，山阳公尚存也。敌国兵争，传闻无实，此谥自然不得据为典要，故《纲目》特取孝献之谥以纪实，后世因之，并非沿误。◎梁章钜曰：本书《甘皇后传》及《晋书·刘元海载记》并称“孝愍”，此外无闻。</span>
是后在所
<span class="c1">◎刘家立曰：在所，似是“所在”。</span>
并言众瑞，日月相属，
<span class="c1">◎韩慕庐曰：是时正位，名号甚正，牵引图书，得毋辞费？◎弼按：此皆沿光武尚图谶之习。</span>
故议郎阳泉侯刘豹、青衣侯向举、
<span class="c1">◎赵一清曰：○《宋书·州郡志》广汉太守领县有阳泉，蜀分绵竹立。○《续郡国志》：蜀郡属国汉嘉，故青衣，阳嘉二年改。◎沈家本曰：《续志》庐江郡有阳泉侯国，未详所封何人，疑豹即是，其后盖以王子封侯而传国者。至广汉之阳泉，蜀时所分，非此侯国邑。先主未称尊之时，惟张飞封新亭侯，黄忠封关内侯。至如汉寿之封，出于孝愍；马超为都亭侯，亦因其旧。他未闻承制封拜，此阳泉侯必非蜀所封，其国邑不必定在蜀。《续志》既有阳泉侯国，豹是其后，可无疑也。下青衣侯向举当亦东汉末所封，其始终不可得而详矣。</span>
偏将军张裔、黄权、
<span class="c1">◎沈家本曰：《裔传》不言为偏将军。</span>
大司马属殷纯、
<span class="c1">大司马之属也。《华阳国志》“殷”作“阴”。</span>
益州别驾从事赵莋、治中从事杨洪、从事祭酒何宗、
<span class="c1">◎潘眉曰：按常璩言，宗通推步图谶，讚立先主，杨义亦言“宗援引图谶，劝先主即尊号”，然则《劝进表》即宗所撰欤？</span>
议曹从事杜琼、劝学从事张爽、尹默、谯周等
<span class="c1">◎何焯曰：○顾亭林言：《谯周传》“建兴中，丞相领益州牧，命周为劝学从事”，与此前后不同。○案：周卒于晋泰始六年，年七十二，当昭烈即位之初，年仅二十三，未必与劝进之列，从本传为是。◎赵一清曰：○《周群传》：群子巨。○此表不知何人所作，而云“臣父群”，岂周氏之子列名于中，传写者误为谯周邪？◎沈家本曰：“谯周”疑“周群”之讹，下文“臣父群”当作“臣群父”。惟群本传言为儒林校尉，不言为劝学从事。◎钱仪吉曰：“谯周”当为“周巨”。</span>
上言：“臣闻《河图》、《洛书》，五经谶、纬，孔子所甄，验应自远。谨案《洛书甄曜度》曰：‘赤三日
<span class="c1">◎潘眉曰：赤家有三日，高祖、光武、先主也。昔王莽嫌三日见于谶，改“曡”为“疊”，至是卒合三日之谶。</span>
德昌，九世会备，合为帝际。’《洛书宝号命》曰：‘天度帝道备称皇，以统握契，百成不败。’《洛书录运期》曰：‘九侯七杰争命民炊骸，道路籍籍履人头，谁使主者玄且来。’《孝经钩命决录》曰：‘帝三建九会备。’臣父群未亡时，
<span class="c1">◎钱大昕曰：此奏列名者有刘豹、向举、张裔、黄权、殷纯、赵莋、杨洪、何宗、杜琼、张爽、尹默、谯周等，而忽称“臣父”，果何人之父邪？《华阳国志》云“周群父未亡时”，似当从之。又案《周群传》云“子巨，亦传其术”，或“臣”为“巨”之误，而上脱“周”字邪？◎潘眉曰：《华阳国志》作“周群父未亡时”，则周舒也。然舒亦著名于时，何以不竟称周舒？《宋书·符瑞志》云“先是，术士周群言”云云，为群无疑，非舒也。“臣父群”，“父”字当改“周”。◎钱仪吉曰：上文“谯周”即“周巨”之误，此文“臣”当为“巨”，“巨”上无“周”字。又按《华阳国志》，群是年举茂才，如谓群甫亡，则巨方居忧，不得与于劝进之列。《周群传》“父舒，少学术于广汉杨厚，名亚董扶、任安”，然据《宋符瑞志》“先是，术士周群”云云，则《华阳国志》亦未足据。◎沈家本曰：凡奏中未列名，则称臣而不书姓；不列名者，称名而不称臣。其大较也。如改“臣父群”为“臣周群”，若奏中未列名，则不必加“臣”字；若奏中列名，不必言“周”。潘说进退皆未当也，窃疑“父群”二字传写误倒，当云“臣群父未亡时”，与《华阳国志》之言亦不相悖。上文“谯周”之名，则“周群”之讹，传写夺“群”字，而又误添 “谯”字也。若周巨，则传中未言为何官，而先主王汉中之时周群见在，距此时不过一年，未必遽卒，恐又不当作“周巨”也。</span>
言西南数有黄气，直立数丈，见来积年，时时有景云祥风，从璿玑下来应之，此为异瑞。又二十二年中，数有气如旗，从西竟东，中天而行，《图》、《书》曰‘必有天子出其方’。加是年太白、荧惑、填星，常从岁星相追。近汉初兴，五星从岁星谋；岁星主义，汉位在西，义之上方，故汉法常以岁星候人主。当有圣主起于此州，以致中兴。时许帝尚存，故群下不敢漏言。顷者荧惑复追岁星，见在胃昴毕；昴毕为天纲，《经》曰‘帝星处之，众邪消亡’。圣讳豫睹，推揆期验，符合数至，若此非一。臣闻圣王先天而天不违，后天而奉天时，故应际而生，与神合契。愿大王应天顺民，速即洪业，以宁海内。”

22. <span id="卷三十二·蜀书二·先主传第二-先主备-22"></span>
太傅许靖、安汉将军麋竺、军师将军诸葛亮、太常赖恭、光禄勋黄权、少府王谋等
<span class="c1">◎钱大昕曰：上文已有偏将军黄权，不应重见，考杨戏《辅臣赞》注“先主为汉中王，用零陵赖恭为太常，南阳王柱为光禄勋，王谋为少府”，此传三人连名，必是王柱，非黄权也。《黄权传》亦无除光禄勋事。◎潘眉曰：王柱，当作“黄柱”。</span>
上言：“曹丕篡弑，湮灭汉室，窃据神器，劫迫忠良，酷烈无道。人鬼忿毒，咸思刘氏。今上无天子，海内惶惶，靡所式仰。群下前后上书者八百余人，
<span class="c1">◎潘眉曰：前载一百二十人，后十二人及此六人而已，考《太平御览》卷十五引《蜀志》云“刘毅、白攀等上言：‘建安二十二年，必有天子出其方’”，今《蜀志》无此文，然则讹脱不少矣。
<span class="c2">《御览》小变本传文而引之，此“刘毅、白攀”乃为 “刘豹、向举”之形讹，遂成阙文之疑。</span>
</span>
咸称述符瑞，图、谶明征。间黄龙见武阳赤水，九日乃去。
<span class="c1">◎犍为郡治武阳，见《刘焉传》。◎赵一清曰：○《寰宇记》卷七十四云：黄龙庙在眉州彭山县东二十八里长江村导江东岸。○《华阳国志》云：建安二十四年，黄龙见舞阳赤水，仍立庙，今有石碑存。○《鼎录》曰：时龙见武阳之水九日，因铸一鼎，像龙形，流水中。</span>
《孝经援神契》曰‘德至渊泉则黄龙见’，龙者，君之象也。《易》乾九五‘飞龙在天’，
<span class="c1">毛本“五”作“三”，误。</span>
大王当龙升，登帝位也。又前关羽围樊、襄阳，襄阳男子张嘉、王休献玉玺，玺潜汉水，伏于渊泉，晖景烛燿，灵光彻天。夫汉者，高祖本所起定天下之国号也，大王袭先帝轨迹，亦兴于汉中也。今天子玉玺神光先见，玺出襄阳，汉水之末，明大王承其下流，授与大王以天子之位，瑞命符应，非人力所致。昔周有乌鱼之瑞，
<span class="c1">◎《史记》：武王渡河，白鱼入于王舟，有火自上复于下，至于王屋，流为乌，其色赤，其声魄云。</span>
咸曰休哉。二祖受命，《图》、《书》先著，以为征验。今上天告祥，群儒英俊，并进河、洛，孔子谶记咸悉具至。伏为大王
<span class="c1">宋本“为”作“惟”。</span>
出自孝景皇帝中山靖王之胄，本支百世，
<span class="c1">宋本“支”作“枝”。</span>
乾祇降祚，圣姿硕茂，
<span class="c1">元本“姿”作“哲”。</span>
神武在躬，仁覆积德，爱人好士，是以四方归心焉。考省《灵图》，启发谶、纬，神明之表，名讳昭著。宜即帝位，以纂二祖，绍嗣昭穆，天下幸甚。臣等谨与博士许慈、议郎孟光，建立礼仪，择令辰，上尊号。”即皇帝位于成都武担之南。
<span class="c1">◎郝经《续后汉书》“即”字上有“王乃”二字。◎弼按：按文，应增此二字。《通鉴》亦云“汉中王即皇帝位于武担之南”。◎《诸葛亮传》：二十六年，群下劝先主称尊号，先主未许。亮进言，先主于是即皇帝位。◎《费诗传》：群臣议推汉中王称尊号，诗上疏谏，忤指左迁。</span>
<span class="c1">◎《蜀本纪》曰：
<span class="c2">◎《华阳国志·序志》曰：司马相如、严君平、扬子云、阳城子玄、郑伯邑、尹彭城、谯常侍、任给事等，各集传记以作本纪，略举其隅。◎侯康曰：《蜀志·秦宓传》注引谯周《蜀本纪》曰“禹本汶山广柔县人也，生于石纽，其地名刳兒坪”，《先主传》注亦引之，其文与扬雄《蜀王本纪》同，则无以定其必为谯书也。◎姚振宗曰：《蜀本纪》之书，据常道将言，则司马长卿倡为之，诸家递有增益，郑伯邑名廑，尹彭城名贡，并详见《后汉·艺文志·地理类》。任给事名熙，入晋不仕，见《后贤志》。自司马氏以迄任氏，为《蜀本纪》者凡八家。◎沈家本曰：《蜀本纪》，隋、唐志不著录，别有扬雄《蜀王本纪》一卷。</span>
武都有丈夫化为女子，颜色美好，盖山精也。蜀王娶以为妻，不习水土，疾病欲归国，蜀王留之，无几物故。蜀王发卒之成都
<span class="c2">宋本作“武都”。</span>
担土，于成都郭中葬，盖地数亩，高七丈，
<span class="c2">宋本作“十丈”。</span>
号曰武担也。
<span class="c2">◎《后汉书·方术传·任文公传》：公孙述时，蜀武担石折。◎章怀注：○武担山在今益州成都县北百二十步。○扬雄《蜀王本纪》云：武都丈夫化为女子，颜色美绝，盖山精也。蜀王纳以为妃，无几物故。乃发卒之武都担土，葬于成都郭中，号曰武担。以石作镜一枚，表其墓。○《华阳国志》曰：王哀念之，遣五丁之武都担土为妃作冢，盖地数亩，高七丈，其石俗今名为石笋。</span>
◎臣松之案：武担，山名，在成都西北，盖以乾位在西北，故就之以即阼。
<span class="c2">◎《一统志》：武担山在今四川成都府成都县城内西北隅。</span>
</span>
为文曰：
<span class="c1">此文刘巴所作，见《刘巴传》。</span>
“惟建安二十六年四月丙午，
<span class="c1">◎康发祥曰：建安本无二十六年，盖其年为章武元年、魏黄初二年也。文未便遽称章武，故云。◎弼按：不用延康年号者，或以延康为曹氏所改也。郭宗昌《金石史》谓《纲目》不应削去延康，近于迂论。</span>
皇帝备
<span class="c1">◎赵一清曰：“备”上当依《宋书·礼志三》校增“臣”字。</span>
敢用玄牡，昭告皇天上帝后土神祇：汉有天下，历数无疆。曩者王莽篡盗，光武皇帝震怒致诛，社稷复存。今曹操阻兵安忍，戮杀主后，滔天泯夏，罔顾天显。操子丕，载其凶逆，窃居神器。群臣将士以为社稷堕废，备宜修之，嗣武二祖，龚行天罚。备虽否德，
<span class="c1">“虽”字，《宋书·礼志》作“惟”。</span>
惧忝帝位。询于庶民，外及蛮夷君长，佥曰‘天命不可以不答，祖业不可以久替，四海不可以无主’。率土式望，在备一人。备畏天明命，又惧汉邦将湮于地，
<span class="c1">◎官本《考证》曰：邦，疑作“祚”。◎周寿昌曰：高祖讳邦，此必不能称“汉邦”，应是“室”字之误。</span>
谨择元日，与百寮登坛，受皇帝玺绶。修燔瘗，告类于天神，惟神飨
<span class="c1">宋本“飨”作“嚮”。“飨”上《宋书·礼志》有“尚”字。</span>
祚于汉家，永绥四海！”
<span class="c1">◎《魏书》曰：备闻曹公薨，遣掾韩冉奉书吊之，
<span class="c2">宋本“之”作“并”，属下句读。</span>
致赙赠之礼。文帝恶其因丧求好，敕荆州刺史斩冉，绝使命。◎《典略》曰：备遣军谋掾韩冉赍书吊，并贡锦布。冉称疾，住上庸。上庸致其书，適会受终，有诏报答以引致之。备得报书，遂称制。
<span class="c2">◎郝经曰：此皆魏自夸之辞，非实事也。昭烈与操、丕不共戴天，方讨贼修复，岂吊丧致贡，与修好乎？◎潘眉曰：《魏书》言 “斩冉，绝使命”，《典略》言“有诏报答以引致之”，二说不同，《典略》为确。考王朗与许靖书云“得因无嫌，道初开通，展叙旧情，以达声问”，又曰“正值天命受于圣主之会”，正在此时。</span>
</span>

23. <span id="卷三十二·蜀书二·先主传第二-先主备-23"></span>
章武元年夏四月，大赦，改年。
<span class="c1">◎改年，即改元。◎《宋书·历志》：刘氏在蜀，不见改历，当是仍用汉四分法。◎蒋超伯曰：○陶宏景《刀剑录》：蜀主刘备以章武元年岁次辛丑，采金牛山铁，铸八剑，各长三尺六寸，一备自服，一与天子禅，一与梁王理，一与鲁王永，一与诸葛亮，一与关云长，一与张飞，一与赵云。唐尚书郎李章武，本名方古，因理第掘得一剑，上有“章武”字，以为孔明所佩剑也，乃改名章武，即八剑之一也。</span>
以诸葛亮为丞相，许靖为司徒。置百官，立宗庙，祫祭高皇帝以下。
<span class="c1">◎臣松之以为：先主虽云出自孝景，而世数悠远，昭穆难明，既绍汉祚，不知以何帝为元祖以立亲庙。于时英贤作辅，儒生在宫，宗庙制度，必有宪章，而载记阙略，良可恨哉！
<span class="c2">◎《宋书·礼志三》云：备绍世而起，亦未辨继何帝为祢，亦无祖宗之号。刘禅面缚，北地王谌哭于昭烈之庙，此则备庙别立也。◎李清植曰：光武中兴，继体元帝，故成、哀、平三帝以及南顿君以上四亲皆别立庙。先主行辈尊于孝愍，又当别有四亲之庙，故裴注云然。但是时旧都未复，诸事草创，所谓祫祭高皇帝以下者，殆循东京同堂异室之制而行之耳。至于稽古礼文之事，疑未遑暇，故隋王通曰“诸葛亮而无死，礼乐其有兴乎”，盖指此类，未必记载之有阙略也。◎何焯曰：臣子一例，昭烈当日盖以孝愍为祢，而于本生则仍光武南顿君之例，此可以意推而知也。</span>
</span>
五月，立皇后吴氏，子禅为皇太子。六月，以子永为鲁王，理为梁王。
<span class="c1">◎皆遥领也，后同。◎《晋书·地理志上》云：刘备章武元年，亦以郡国封建诸王，或遥采嘉名，不由捡土地所出，其户二十万，男女口九十万。孙权亦取中州嘉号，封建诸王。◎胡三省曰：自此迄于南北朝，大率类此。◎《晋志》又云：建安二十一年，刘备分巴郡立固陵郡。蜀章武元年，又改固陵为巴东郡，巴西郡为巴郡，又分广汉立梓潼郡，分犍为立江阳郡，以蜀郡属国为汉嘉郡，以犍为属国为朱提郡。</span>
车骑将军张飞为其左右所害。初，先主忿孙权之袭关羽，将东征，秋七月，遂帅诸军伐吴。
<span class="c1">◎《赵云传》注引《云别传》：云谏曰：“国贼是曹操，非孙权也。且先灭魏，则吴自服。不应置魏，先与吴战。”先主不听，遂东征。◎于慎行曰：诸葛瑾笺云“陛下以关羽之亲，何如先帝？荆州大小，孰与海内？俱应仇疾，孰当先后？”此数言者，即腹心之臣，借箸熟数，亦何以踰？而先主不悟，甘心失策，岂非天哉！◎黄恩彤曰：外结孙权，隆中之对早策及此矣。乃荆州之失，伐吴之举，顿与初策相左，当亦武侯所扼腕太息者也。故猇亭既败，即许吴以和。建兴元年，复遣邓芝固好，不得不用初策矣。</span>
孙权遣书请和，
<span class="c1">遣，一本作“遗”。</span>
先主盛怒不许，吴将陆议、
<span class="c1">陆议即陆逊。</span>
李异、
<span class="c1">◎赵一清曰：此李异，疑即刘璋将降吴者。</span>
刘阿等屯巫、秭归；
<span class="c1">◎《郡国志》：荆州南郡巫，西有白帝城。◎郭璞曰：有巫山。◎《水经·江水注》：江水又东迳巫县故城南，县故楚之巫郡也。秦省郡立县，以隶南郡。吴孙休分为建平郡，治巫城。城缘山为墉，周十二里一百一十步，东西北三面皆带傍深谷，南临大江，故夔国也。◎胡三省曰：巫县汉属南郡，吴初属宜都郡，后孙休分立建平郡，巫属焉。◎《一统志》：巫县故城，今四川夔州府巫山县东，盖吴、蜀之界也。◎秭归，详见《魏志·文纪》黄初三年，今湖北宜昌府归州治。</span>
将军吴班、冯习自巫攻破异等，军次秭归，武陵五谿蛮夷遣使请兵。
<span class="c1">◎武陵蛮为槃瓠之种落，见范《书·南蛮传》，事涉荒诞，文繁不录。《马援传》“刘尚击武陵五溪蛮夷”，即此。◎《水经·沅水注》：武陵有五溪，谓雄溪、樠溪、无溪、酉溪、辰溪其一焉，夹溪悉是蛮左所居，〖◎《刊误》曰：六朝人称蛮郡曰左郡，蛮县曰左县，故城蛮左为五溪蛮也。〗故谓此蛮五溪蛮也。◎洪亮吉曰：○《太平寰宇记》引《蜀志》：蜀先主于武陵五溪立黔安郡，领五县，后主又增一县。◎谢鍾英曰：《三国志》无先主置黔安郡事。先主败后五陵属吴，后主亦无由增县。宋黔州今彭水县，五溪蛮在辰州府境，相去五百余里，而乐史云“先主于五溪蛮置黔安郡”，即今黔州。五溪、黔州混而为一，道里未晰，何知郡县？洪氏不辨其妄，亦信古之过也。</span>

24. <span id="卷三十二·蜀书二·先主传第二-先主备-24"></span>
二年春正月，先主军还秭归，将军吴班、陈式水军屯夷陵，夹江东西岸。
<span class="c1">夷陵，详见《魏志·文纪》黄初三年，今湖北宜昌府东湖县。东江水自此南行，故云“夹江东西岸”也。</span>
二月，先主自秭归率诸将进军，缘山截岭，
<span class="c1">◎《通鉴》“岭”作“领”。◎胡三省曰：领，古“岭”字，通。</span>
于夷道猇亭
<span class="c1">许交反。</span>
驻营，
<span class="c1">◎《郡国志》：荆州南郡夷道。◎《水经·江水篇》：江水又东南过夷道县北，夷水从很山县南东北注之。◎郦注云：夷道县，汉武帝伐西南夷，路由此出，故曰夷道。魏武分南郡置临江郡，刘备改曰宜都郡，治在县东四百步。故城吴丞相陆逊所筑。为二江之会。◎习凿齿曰：魏武平荆州，分南郡枝江以西为临江郡。建安十五年，刘备改为宜都。◎《吴录》：刘备分南郡立宜都郡，领夷道、很山、夷陵三县。◎《孙权传》：建安二十四年，陆逊别取宜都，屯夷陵，守峡口以备蜀。◎郡遂入吴。◎《一统志》：夷道故城，今湖北荆州府宜都县西北，猇亭在宜都县北三十里大江东岸，一名兴善坊，今名虎脑背市。◎《方舆纪要》：猇亭，今宜都县西，地险隘，古戍守处也。</span>
自佷山
<span class="c1">佷，音恒。</span>
通武陵，
<span class="c1">◎《水经·夷水注》：○夷水又东迳佷山县故城南。县即山名也。○孟康曰：佷，音恒。○出药草，今世以银为音也。◎胡三省曰：佷山县，前汉属武陵郡，后汉属南郡，吴属宜都郡。◎《一统志》：佷山在今湖北宜昌府长阳县西北八十里。◎《方舆纪要》：佷山城在长阳县西六十五里同昌市。◎武陵郡，见前。</span>
遣侍中马良安慰五谿蛮夷，咸相率响应。
<span class="c1">◎《马良传》：先主东征吴，遣良入武陵招纳五溪蛮夷，蛮夷渠帅皆受印号，咸如意指。◎《陆逊传》：备以金银爵赏诱劝诸夷。</span>
镇北将军黄权督江北诸军，与吴军相拒于夷陵道。
<span class="c1">◎《黄权传》：权督江北军以防魏师，先主自在江南。及吴将军陆议乘流断围，南军败绩，先主引退，而道隔绝，权不得还，故率将所领降于魏。</span>
夏六月，黄气见自秭归十余里中，广数十丈。
<span class="c1">◎《宋书·五行志》云：近黄祥也。</span>
后十余余日，陆议大破先主军于猇亭，将军冯习、张南等皆没。
<span class="c1">◎《陆逊传》：备从巫峡建平连围至夷陵界，使将军冯习为大督，张南为前部。陆逊斩张南、冯习，破其四十余营。◎姚范曰：《魏志·武纪》“建安十年，袁熙焦触、张南叛攻熙、尚”，即此张南邪？</span>
先主自猇亭还秭归，收合离散兵，遂弃船舫，由步道还鱼复，改鱼复县曰永安。
<span class="c1">◎鱼复见前。◎《陆逊传》：备因夜遁，仅得入白帝城。备大惭恚，曰：“吾乃为逊所折辱，岂非天邪！”◎《孙桓传》：桓投刀奋命，与逊努力，备踰山越险，仅乃得免，忿恚叹曰：“吾初至京城，桓尚小儿，而今迫孤乃至此也！”◎钱振鍠曰：街亭之役，不用魏延、吴懿，而用马谡，自以致败。夷陵之役，吴虽用新进之陆逊，然其下朱然、潘璋、韩当、徐盛等人，大致宿将也。先主所用，则为冯习、张南、辅匡、赵融、傅彤、吴班，又有杜路、刘宁等，绝大不知名，宜其败矣。</span>
吴遣将军李异、刘阿等踵蹑先主军，屯驻南山。
<span class="c1">◎谢鍾英曰：南山当在奉节县东北。</span>
秋八月，收兵还巫。
<span class="c1">巫，见前。</span>
司徒许靖卒。冬十月，诏丞相亮营南北郊于成都。孙权闻先主住白帝，甚惧，遣使请和。先主许之，遣太中大夫宗玮报命。冬十二月，汉嘉太守黄元闻先主疾不豫，
<span class="c1">◎“疾”字疑衍。◎《郡国志》：益州蜀郡属国治汉嘉。◎范《书·西南夷传》：灵帝时以蜀郡属国为汉嘉郡。◎《晋志》以为蜀章武元年置汉嘉郡，误。〖谢鍾英以汉嘉县为阳嘉县，亦误。〗◎胡三省曰：汉嘉郡本前汉青衣郡地，属蜀郡。后汉顺帝阳嘉二年改为汉嘉县，属蜀郡属国，蜀分为汉嘉郡。◎弼按：胡云“蜀分为汉嘉郡”，盖沿《晋志》之误。◎《一统志》：汉嘉故城，在今四川雅州府雅安县北。</span>
举兵拒守。

25. <span id="卷三十二·蜀书二·先主传第二-先主备-25"></span>
三年春二月，丞相亮自成都到永安。三月，黄元进兵攻临邛县。
<span class="c1">◎临邛，见《刘焉传》注。◎胡三省曰：临邛县，汉属蜀郡，蜀既分置汉嘉郡，则此时当属汉嘉。邛，渠容翻。◎赵一清曰：○《方舆纪要》卷七十二：临邛废县，今邛州治。秦置县，属蜀郡，汉因之，三国汉属汉嘉郡。○一清案：临邛，汉、晋皆属蜀郡，窃谓黄元举兵攻临邛城，未可即据为临邛属汉嘉也。</span>
遣将军陈
<span class="c1">音笏。</span>
讨元，元军败，顺流下江，为其亲兵所缚，生致成都，斩之。
<span class="c1">◎互见《杨洪传》。◎康发祥曰：猇亭败后，赖有此捷，陈曶之功，大可存录。</span>
先主病笃，托孤于丞相亮，尚书令李严为副。夏四月癸巳，
<span class="c1">◎潘眉曰：先主以四月二十四日殂。四月朔戊午，二十四日辛巳，非癸巳也。</span>
先主殂于永安宫，
<span class="c1">◎《水经·江水注》：江水又东迳南乡峡，东迳永安宫南，刘备终于此，诸葛亮受遗处也。其间平地可二十许里，江山迥阔，入峡所无。城周十余里，背山面江。◎《寰宇记》：先主于永安县七里，别置永安宫，在平地。◎《入蜀记》：夔州在山麓沙上，所谓鱼复永安宫也。◎《一统志》：永安宫城，今四川夔州府奉节县治。◎《方舆纪要》：今夔州府学宫。◎黄恩彤曰：《吴志》于权书 “薨”，《魏志》于丕书“崩”，史为晋讳，强以天王书“崩”之例予之耳。于蜀独书“先主殂于永安宫”，盖书“崩”则碍于帝魏之嫌，是二帝也；书“薨”则没其帝蜀之义，是无帝也。故祖《尚书》“帝乃殂落”之文，以尊异之。</span>
时年六十三。
<span class="c1">◎姚范曰：先主生于桓帝延熹四年辛丑。</span>
<span class="c1">◎《诸葛亮集》
<span class="c2">◎《诸葛亮传》：亮言教书奏，多有可观，别为一集。◎陈寿《奏上诸葛集》云：删除重复，随类相从，凡为二十四篇。◎《文心雕龙·诏策篇》：诸葛孔明之详约，教之善也。◎又《章表篇》云：孔明之辞后主，志尽文畅，表之英也。◎《隋书·经籍志》：蜀丞相诸葛亮《集》二十五卷，梁二十四卷。◎《唐经籍志》：《诸葛亮集》二十四卷。◎《艺文志》同。◎《宋史·艺文志》：《诸葛亮集》十四卷。◎武威张澍缉本《序》曰：明王士祺集《武侯全书》二十卷。杨时伟以王书无累，更撰《诸葛忠武全书》十卷，亦无财择。本朝朱璘辑《诸葛武侯集》二十卷，遂宁张鹏翮之《忠武志》全袭之，庸俗诗文盈污篇牍，侯之著作，反多遗漏。澍搜采散佚，较诸本增益倍蓰，编文集四卷，附录二卷，别撰《诸葛故事》五卷，都为十一卷。◎姚振宗曰：《诸葛集》，张氏所举四本之外，又有明崇祯时武侯三十六世孙羲辑本二十三卷，《道藏辑要》中刻之。严氏《全三国文》辑本二卷，凡教、军令、表、疏、上书、上言、公文、笺书、诫、论议、算计、兵要、兵法、木牛流马法、记、序、赞、铭、杂文五十五篇，综九十一首。◎沈家本曰：传中详录其书之篇名，古未有此式，足见陈寿之重诸葛氏也。传中多隐微之词，寿自以蜀人，又对晋人而言，不得不如此。粗心人读之，则以寿为轻视武侯，皆不谅作史者之苦心也。</span>
载先主遗诏敕后主曰：“朕初疾但下痢耳，后转杂他病，殆不自济。人五十不称夭，
<span class="c2">短折曰夭。</span>
年已六十有余，何所复恨，不复自伤，但以卿兄弟为念。射君到，
<span class="c2">◎何焯曰：射君即射援，见上表中列名。◎钱大昭曰：即扶风射文雄也。</span>
说丞相叹卿智量，甚大增修，过于所望，审能如此，吾复何忧！勉之，勉之！勿以恶小而为之，勿以善小而不为。
<span class="c2">◎何焯曰：《易·系辞下传》云“善不积不足以成名，恶不积不足以灭身。小人以小善无益而弗为也，以小恶无伤而勿去也，故恶积而不可掩，罪大而不可解”，昭烈以此为诫，则不甚乐读书特少年之事，其后则知书之要矣。贾谊《新书·审微篇》“善不可谓小而无益，不善不可谓小而无伤”，此二语亦《系传》。</span>
惟贤惟德，能服于人。
<span class="c2">《通鉴》作“可以服人”。</span>
汝父德薄，勿效之。
<span class="c2">◎《通鉴》作“不足效也”。◎胡三省曰：自汉以下，所以诏敕嗣君者，能有此言否？</span>
可读《汉书》、《礼记》，
<span class="c2">《汉书》为本朝之掌故，《礼记》为治身之要籍。</span>
间暇历观诸子及《六韬》、《商君书》，益人意智。闻丞相为写《申》、《韩》、《管子》、《六韬》一通已毕，
<span class="c2">◎姜宸英曰：武侯为军师将军，文事武备，倥偬未暇，而能手写《申》、《韩》、《管子》、《六韬》以遗后主，今书生反不能之，可愧孰甚。◎又云：后主庸弱，故先主与亮皆欲其读此书。可见古人读书，皆以致用；儒生占毕，以资口谈，虽多亦奚以为！◎唐庚曰：学者责孔明不以经书辅导少主，乃用《六韬》、《管子》、《申》、《韩》之书。吾谓不然。人君不问拨乱守文，要以智略为先。后主宽厚仁义，襟量有余，而权略智谋，是其所短。当时识者咸以为忧。《六韬》述兵权略计，《管子》贵轻重权衡，《申子》核名实，《韩子》引绳墨，切事情，施之后主，正中其病矣。</span>
未送，道亡，可自更求闻达。”临终时，呼鲁王与语：“吾亡之后，汝兄弟父事丞相，令卿与丞相共事而已。”</span>

26. <span id="卷三十二·蜀书二·先主传第二-先主备-26"></span>
亮上言于后主曰：
<span class="c1">◎刘咸炘曰：此等书法，皆本纪之制。</span>
“伏惟大行皇帝迈仁树德，覆焘无疆，昊天不吊，寝疾弥留，今月二十四日奄忽升遐，臣妾号咷，若丧考妣。乃顾遗诏，事惟太宗，
<span class="c1">◎郝经《续后汉书》作“大宗”。◎或曰：太宗，当作“大宗”，谓后主也。◎章学诚曰：汉昭烈皇帝庙号太宗，见本传。诸葛亮《请宣遗诏表》，人多习而不察。按孝文帝庙号太宗，不嫌重邪？◎见《章氏遗书·知非日札》。◎弼按：章说似不足据，如庙号太宗，本传无不书之理。</span>
动容损益；
<span class="c1">◎或曰：“动容”句未详。</span>
百寮发哀，满三日除服，到葬期复如礼；其郡国太守、相、都尉、县令长，三日便除服。
<span class="c1">◎《宋书·礼志》曰：蜀丧礼异于汉也。</span>
臣亮亲受敕戒，震畏神灵，
<span class="c1">宋本“畏”作“威”。</span>
不敢有违。臣请宣下奉行。”五月，梓宫自永安还成都，谥曰昭烈皇帝。
<span class="c1">◎胡三省曰：○《谥法》：昭德有劳曰昭，有功安民曰烈。</span>
秋八月，葬惠陵。
<span class="c1">◎《寰宇记》卷七十二云：益州成都县有东陵，即蜀先主陵也。今有祠存，号曰东陵神。◎又云：惠陵东西七十步。齐高帝梦益州有天子卤簿，诏刺史傅单修立而卑小，故相国李回在镇，更改置守陵户，四时祭祀。◎严衍曰：○《酉阳杂俎》云：近有盗发先主墓者，见两人张镫对弈，侍卫十余人，盗惊惧拜谢。一人顾曰：“尔欲饮乎？”乃各饮以一杯，并乞以玉腰带数条，各与束之而出。盗至外，口已漆矣，带乃巨蛇也。视其穴，已平复如故。◎弼按：盗已口漆，所见为谁传？说部荒诞，不足据。◎又按严衍《资治通鉴补》云：初，吴既求和，吴王权乃送其妹孙夫人归汉。至滦江而帝崩，夫人乃投江死。土人哀之，为筑台于蟂矶而祀之。◎又按《一统志》云：蟂矶在芜湖县西七里江中，矶上有灵泽夫人祠，俗传以为昭烈夫人孙权妹云。黄庭坚文云：“矶有灵泽夫人庙，相传蜀先主孙夫人葬此。”◎弼按：孙夫人有如此节烈，何以陈《志》不载？裴注喜搜异闻，亦无一字。宋萧常《续后汉书》为孙夫人立传，亦未言及。《一统志》谓为俗传，诚有见矣。◎顾炎武曰：孙夫人还吴后不知所终，蟂矶之传殆妄。</span>
<span class="c1">◎葛洪《神仙传》曰：
<span class="c2">◎《晋书·葛洪传》：洪字稚川，丹阳句容人。洪少好学，家贫，躬自伐薪，以贸纸笔，夜则写书诵悉，遂以儒学知名。尤好神仙导养之法。从祖玄，吴时学道得仙，号曰葛仙公，以其炼丹秘术授弟子郑隐。洪就隐学，悉得其法。后师事南海太守鲍玄，玄亦内学，逆占将来，以女妻洪。洪传玄业，兼综练医术。太安中，洪破石冰别率，迁伏波将军。元帝为丞相，辟为掾，赐爵关内侯。干宝荐洪才堪国史，洪以年老，欲炼丹以祈遐寿，闻交阯出丹，求为句屚令，止罗浮山炼丹，自号抱朴子，因以名所著书，言黄白之事，名《内篇》；驳难通释，名《外篇》；其余所著碑、诔、诗、赋百卷，移檄、章表三十卷，神仙、良吏、隐逸、集异等传各十卷。又抄经史百家方技杂事三百一十卷，《金匮药方》百卷，《肘后要急方》四卷。洪博闻深洽，江左绝伦，著述篇章，富于班、马，精辩玄赜，析理入微。卒时年八十一，颜色如生，世以为尸解得仙云。◎《四库提要》云：晋葛洪撰《神仙传》十卷，据洪自序，盖于《抱朴子内篇》既成之后，因其弟子滕升问仙人有无而作，所录凡八十四人。诸家著录皆作十卷，与今本合。惟《隋志》称“葛洪《列仙传》”，其名独异，新、旧唐书并作“葛洪《神仙传》”，知今本《隋志》殆承上“列仙传赞”之文，偶然误刊，非书有二名也。裴松之《蜀志·先主传》注引李意其一条，《吴志·士燮传》注引董奉一条，《吴范刘惇赵达传》注引介象一条，并称葛洪所记。近为惑众。其书文颇行世，故撮举数事，载之篇末。是征引此书，以《三国志》注为最古也。</span>
仙人李意其，蜀人也。传世见之，云是汉文帝时人。先主欲伐吴，遣人迎意其。意其到，先主礼敬之，问以吉凶。意其不答而求纸笔，画作兵马器仗数十纸已，便一一以手裂坏之；又画作一大人，掘地埋之，便径去。先主大不喜。而自出军征吴，大败还，忿耻发病死，众人乃知其意。其画作大人而埋之者，即是言先主死意。</span>

27. <span id="卷三十二·蜀书二·先主传第二-先主备-27"></span>
评曰：先主之弘毅宽厚，知人待士，盖有高祖之风，英雄之器焉。及其举国托孤于诸葛亮，而心神无贰，诚君臣之至公，古今之盛轨也。
<span class="c1">◎或曰：诚古今盛事，三代而下，未多见也。</span>
机权幹略，不逮魏武，是以基宇亦狭。然折而不挠，终不为下者，抑揆彼之量
<span class="c1">毛本“抑”作“仰”误。</span>
必不容己，非唯竞利，且以避害云尔。
<span class="c1">◎《华阳国志》譔曰：汉末大乱，雄桀并起。若董卓、吕布、二袁、韩、马、张杨、刘表之徒，兼州连郡，众踰万计，叱咤之间，皆自谓汉祖可踵，桓、文易迈；而魏武神武幹略，戡屠荡尽。于时先主名微人鲜，而能龙兴凤举，伯豫君徐，假翼荆楚，翻飞梁益之地，克胤汉祚，而吴、魏与之鼎峙。非英才命世，孰克如之！然必以曹氏替汉，宜扶信顺以明至公。还乎名号，为义士所非。及其寄死，托孤于诸葛亮而心神无贰，陈子以为君臣之至公，古今之盛轨也。◎《艺文类聚》卷二十二、《太平御览》卷四百四十七并引张辅《名士优劣论》云：世人见魏武皇帝处〖当作“据”。〗有中土，莫不谓胜刘玄德也。余以玄德为胜。夫拨乱之主，当先以能收相获将为本，一身善战不足恃也。世人以玄德为吕布所袭，为武帝所走，举军东下为陆逊所覆，虽曰为吕布所袭，未若武帝为徐荣所败，失马被创之危也。玄德还据徐州，形势未合。在荆州，刘景升父子不能用其计，举州降魏。手下步骑不满数千，为武帝大众所走，未若武帝为吕布北骑所擒，突火之急也。玄德为陆逊所覆，未若武帝为张绣所困，挺身逃遁，以丧二子也。若令高祖死于彭城，世人方之不及项羽远矣；武帝获于宛下，将复谓不及张绣矣。而其安忍无亲，荀文若、杨德祖之徒多见贼害，孔文举、桓文林等以宿恨见杀，董公仁、贾文和恒以佯愚自免，良将不能任，行兵三十余年无不亲征，功臣谋士曾无列土之封，仁爱不加亲戚，惠泽不流百姓，岂若玄德威而有恩，勇而有义，宽宏而大略乎？诸葛孔明达治知变，殆王佐之才，玄德无强盛之势，而令委质；张飞、关羽皆人杰也，服而使之。夫明暗不相为用，臧否不相为使，武帝虽处安强，不为之用也，况在危急之间，势弱之地乎？若令玄德据有中州，将与周室比隆，岂徒三桀而已哉！◎郝经议曰：三王家天下，其子若孙，与其族属，传继绍复，则统纪在焉。不幸而草窃间贰，攘夺叨据，终非其有。故羿、浞割夏则少康兴，犬戎毙周则平王立。吴、楚僭号，诸侯不王，孔子作《春秋》，加王于正，以大一统。历五伯迄显、赧二周王，室余七邑，天下群起而称王称帝，周之统自若也。汉得天统，莽篡而在光武，操窃而在昭烈，魏、吴虽僭，犹夫吴、楚也。昭烈天资仁厚，宇量弘毅，岿然一世之雄，以兴复汉室为己任，崎岖百折，偾而益坚，颠沛之际，信义逾明，故能终系景命，信大义于天下。任贤使能，洒落诚尽，使诸葛亮以死自效，复见三代君臣，高、光为不亡矣。国贼未讨，境土未复，而偾军崩殂，哀哉！赞曰：于赫汉道，灭于阉丑，运踰百六，载罹阳九，裂土分曜，搴枢解纽，凶婪诈慝，攘据叨有。严翼昭烈，仁诚迪哲，弘我炎正，桓桓秉钺。纂高系光，讨贼立国，权兢请盟，丕岂其敌！燕南三士，隆中一贤，左提右挈，百折弥坚。崦嵫返照，腾辉揭天，皇矣帝统，既绝复传。◎姜宸英曰：《先主传》始终无贬词，与《孙权传》不同，尚有故君之思。</span>
