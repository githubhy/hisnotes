---
weight: 55
title: 卷五十四·吴书九·周瑜鲁肃吕蒙传第九
---

# 卷五十四·吴书九·周瑜鲁肃吕蒙传第九

1. <span id="卷五十四·吴书九·周瑜鲁肃吕蒙传第九-1"></span>
吴书九

2. <span id="卷五十四·吴书九·周瑜鲁肃吕蒙传第九-2"></span>
三国志五十四周瑜鲁肃吕蒙传第九
<span class="c1">◎韩菼曰：吕蒙贪功喜事，无远略至计，其去周、鲁不可以道里计，合传似少史识。◎刘咸炘曰：三人相继屯荆州，以权之论合之。</span>

3. <span id="卷五十四·吴书九·周瑜鲁肃吕蒙传第九-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">周瑜传、鲁肃传 校录：河北义士</span>
<span class="c1">吕蒙传 校录：兴平建安</span>
<span class="c1">复校：擎骥</span>

## 周瑜

1. <span id="卷五十四·吴书九·周瑜鲁肃吕蒙传第九-周瑜-1"></span>
周瑜字公瑾，庐江舒人也。
<span class="c1">庐江郡治舒，见《孙坚传》注。</span>
从祖父景，景子忠，皆为汉太尉。
<span class="c1">◎范《书·桓帝纪》：延熹九年九月，光禄勋周景为太尉。◎《灵帝纪》：建宁元年四月，太尉周景薨。◎《献帝纪》：初平三年十二月，光禄大夫周忠为太尉，录尚书事。四年六月，太尉周忠免。◎又按《周景传》：景代陈蕃为太尉，建宁元年薨。中子忠，代皇甫嵩为太尉，录尚书事，以灾异免。◎袁宏《后汉记》所载亦同。各本皆作“周忠”，局本作“周思”，误。◎章怀注引《吴书》曰：忠字嘉谋，与朱儁共败李傕于曹阳也。</span>
<span class="c1">◎谢承《后汉书》曰：景字仲向，
<span class="c2">◎范《书·周景传》作“字仲飨”。◎惠栋曰：“向”、“飨”古字通，见《大向记残碑》。《前书·宣帝纪》曰“上帝嘉向”，读为飨也。又案仲飨名景，若读为影响之影，则当作“向”，“向”又与“响”通，见《易·系辞·传》及《郑烈碑》也。</span>
少以廉能见称，以明学察孝廉，辟公府。后为豫州刺史，
<span class="c2">◎范《书·桥玄传》：豫州刺史周景行部到梁国，玄谒景，言陈相羊昌罪恶，乞为部陈从事穷按其奸。景壮玄意，署而遣之。</span>
辟汝南陈蕃为别驾，颍川李膺、荀绲、杜密、沛国朱寓为从事，皆天下英俊之士也。稍迁至尚书令，遂登太尉。
<span class="c2">◎范《书·景传》：景辟大将军梁冀府，稍迁豫州刺史、河内太守，后征入为将作大匠。及梁冀诛，景以故吏免官禁锢。朝廷以景素著忠正，顷之复引拜尚书令，迁太仆、卫尉，代刘宠为司空。是时宦官任人及子弟充塞列位，景初视事，与太尉杨秉举奏诸奸猾，自将军、牧、守以下免者五十余人，朝廷莫不称之。视事二年，以地震策免。岁余，复代陈蕃为太尉。</span>
◎张璠《汉纪》曰：景父荣，
<span class="c2">◎赵一清曰：据《后汉书·周荣传》，当作“景祖父荣”。荣字平孙，子兴为郎中，兴子景。</span>
章、和世为尚书令。
<span class="c2">◎范《书·周荣传》曰：肃宗时，举明经，辟司徒袁安府。安举奏窦景及与窦宪争立北单于事，皆荣所具草，由此显名。自郾令擢为尚书令，出为（颖）〈颍〉川太守，坐法当下狱。和帝思荣忠节，左转共令。岁余，复以为山阳太守。所历郡县，皆见称纪。以老病卒于家。</span>
初景历位牧守，好善爱士，每岁举孝廉，延请入，上后堂，与家人宴会，如此者数四。及赠送既备，又选用其子弟，常称曰：“移臣作子，于政何有？”
<span class="c2">各本“政”作“之”。</span>
先是，司徒韩演为河内太守，在公无私，所举一辞而已，后亦不及其门户，曰：“我举若可矣，不令恩偏称一家也。”当时论者，或两讥焉。
<span class="c2">◎范《书·周景传》：景迁河内太守，好贤爱士，其拔才荐善，常恐不及。每至岁时，延请举吏入上后堂，与共宴会，如此数四，乃遣之。赠送什物，无不充备。既而选其父兄子弟，事相优异。常称曰：“臣子同贵，若之何不厚！”先是司徒韩演在河内，志在无私，举吏当行，一辞而已，恩亦不及其家，曰：“我举若可矣，岂可令遍积一门？”故当时论者议此二人。</span>
</span>
父异，洛阳令。
<span class="c1">周忠子晖，亦为洛阳令。兄弟好宾客，雄江淮间，为董卓所害。见范《书·周景传》。</span>

2. <span id="卷五十四·吴书九·周瑜鲁肃吕蒙传第九-周瑜-2"></span>
瑜长壮有姿貌。初，孙坚兴义兵讨董卓，徙家于舒。
<span class="c1">◎赵一清曰：○《方舆纪要》卷二十六：周瑜城在庐州舒城县西十八里。瑜从孙策举兵，徙家于舒，因筑此城，今为净梵寺。</span>
坚子策与瑜同年，
<span class="c1">吴夫人谓“公瑾与伯符同年，小一月”，见后注。</span>
独相友善，
<span class="c1">◎《孙策传》：坚初兴义兵，策将母徙居舒，与周瑜相友。◎《江表传》：坚留家著寿春，策年十余岁，已交结知名。周瑜自舒来造焉，便推结分好，劝策徙居舒。</span>
瑜推道南大宅
<span class="c1">《通鉴》“道南”作“道旁”。</span>
以舍策，升堂拜母，有无通共。瑜从父尚为丹阳太守，瑜往省之。
<span class="c1">◎周寿昌曰：时为丹阳太守者，瑜之从父周尚耳。瑜往省之，何以便能将兵迎策？及策战胜拓地，复谓瑜曰“卿还镇丹阳”，决不及尚一语。逮袁术遣从弟胤代尚为太守，瑜与尚俱还寿春。及瑜求为居巢长，还吴为策迎去，而尚之生卒始末遂不见于传中矣。又按《江表传》策令瑜有云“前在丹阳，发众及船粮，以济大事”，其时太守为周尚，则众与粮皆尚主之，瑜为从子，不过禀命而行。策称瑜之功，而无一言及尚，岂瑜全掠其美，以为恩耶？</span>
会策将东渡，到历阳，
<span class="c1">历阳，见《孙策传》。</span>
驰书报瑜，瑜将兵迎策。策大喜曰：“吾得卿，事谐也。”
<span class="c1">◎各本皆作“吾得卿，谐也”，《通鉴》同，惟元本有“事”字。◎胡三省曰：谐，偶也，合也。史言推结分好，正当于此观之，又当于此别“分好”二字。英雄相遇于草泽，一见之倾，靡然为之服役，此岂声音笑貌所能为哉！</span>
遂从攻横江、当利，皆拔之。
<span class="c1">◎横江、当利，俱见《孙策传》。◎萧常曰：在江北。孙策征刘繇，济于横江，大破之于牛渚，即采石矶。周瑜从攻横江、当利，乃东渡击秣陵，则知在江北。◎或曰：此功为大，每以语简而忽之，遂令乌林之役独传。</span>
乃渡江击秣陵，
<span class="c1">各本皆无“江”字，误。</span>
破笮融、薛礼，
<span class="c1">笮融、薛礼，见《刘繇传》。</span>
转下湖孰、江乘，进入曲阿，
<span class="c1">◎秣陵、湖孰、江乘，俱见《孙策传》。◎赵一清曰：○《方舆纪要》卷二十：周郎桥在江宁府东八十里，相传周瑜从孙策破秣陵，下湖孰，此其所经云。</span>
刘繇奔走，而策之众已数万矣。因谓瑜曰：“吾以此众取吴会平山越已足。
<span class="c1">◎或曰：此云已足，则知前之不足。可知非瑜兵迎，其不济乎！是以服其功大。</span>
卿还镇丹阳。”瑜还。顷之，袁术遣从弟胤代尚为太守，而瑜与尚俱还寿春。术欲以瑜为将，瑜观术终无所成，故求为居巢长，
<span class="c1">◎居巢，见《魏志·武纪》建安二十二年。◎赵一清曰：居巢后入魏。建安二十二年，操军居巢，寻引还，留夏侯惇督二十六军屯居巢，是也。◎弼按：鲁肃南到居巢就周瑜，即此。</span>
欲假涂东归，术听之。遂自居巢还吴。是岁，建安三年也。策亲自迎瑜，授建威中郎将，
<span class="c1">◎洪饴孙曰：建威中郎将，一人，吴置。</span>
即与兵二千人，骑五十匹。
<span class="c1">◎《江表传》曰：策又给瑜鼓吹，为治馆舍，赠赐莫与为比。策令曰：“周公瑾英俊异才，
<span class="c2">宋本“俊”作“雋”。</span>
与孤有总角之好，骨肉之分。如前在丹阳，发众及船粮以济大事，论德酬功，此未足以报者也。”</span>
瑜时年二十四，
<span class="c1">建安三年年二十四，当生于灵帝熹平四年，与孙策同岁。</span>
吴中皆呼为周郎。
<span class="c1">◎沈钦韩曰：此六朝以前呼年少者之通称。故袁术呼陆绩为陆郎。王僧虔为御史中丞，曰：“此是乌衣诸郎坐处。”◎弼按：○《孙策传》注引《江表传》曰：策时年少，虽有位号，而士民皆呼为孙郎。百姓闻孙郎至，皆失魂魄。○又云：或告笮融曰：“孙郎被箭已死。”策往到营，下令左右大呼曰：“孙郎竟云何！”○此皆呼少年为郎之证。</span>
以瑜恩信著于庐江，出备牛渚，
<span class="c1">◎牛渚，见《孙策传》。◎潘眉曰：○《通典》：当涂县有牛渚圻，亦谓之采石，吴为重镇。○吴氏曰：大江之南，上自荆、岳，下至常、润，不过十郡。十郡之间，其要不过七渡。上流最紧者三，荆南之公安、石首，岳之北津。中流最紧者二，鄂之武昌，太平之采石。下流最紧者二，建康之宣化，镇江之瓜洲。</span>
后领春谷长。
<span class="c1">◎《郡国志》：扬州丹阳郡春谷。◎马与龙曰：春谷长，周瑜、黄盖、周泰，见《吴志》本传。◎洪亮吉曰：有赭圻城，吴所置屯处，见《元和郡县志》。◎谢鍾英曰：○桓温表称春谷县城赭圻城在江东岸临江，西当濡须口二十里，今繁昌县西四十里赭圻岭下。○《方舆纪要》：今太平府繁昌县西南。○《通志》作“西北”，非是。</span>
顷之，策欲取荆州，以瑜为中护军，
<span class="c1">◎胡三省曰：○秦置护军都尉，汉因之。高祖以陈平为护军中尉，武帝复以为护军都尉，属大司马。三国虎争，始有中护军之官。○《东观记》曰：汉大将军出征，置中护军一人。○魏、晋以后，资轻者为中护军，资重者为护军将军。然吴又有左、右护军，则吴制自是分中、左、右为三部。</span>
领江夏太守，
<span class="c1">江夏郡治，详见《魏志·武纪》建安十三年及《文聘传》。</span>
从攻皖，
<span class="c1">皖，见《孙坚传》“庐江郡”注。</span>
拔之。
<span class="c1">◎《孙策传》注引《江表传》：袁术死，术从弟胤等就刘勋于皖城。策自与周瑜率二万人步袭皖城，即克之，得术百工及鼓吹部曲三万余人，并术、勋妻子，表用李术为庐江太守，守皖。</span>
时得桥公两女，皆国色也。策自纳大桥，瑜纳小桥。
<span class="c1">◎赵一清曰：○《寰宇记》卷百二十五：舒州怀宁县有桥公亭，在县北，隔皖水一里。汉末，桥公有二女，孙策与周瑜各纳其一女，今亭溪为双溪寺。◎沈钦韩曰：桥公者，太尉桥玄也。汉制，为三公者方称公。◎弼按：孙权呼张昭曰张公，时人呼程普为程公，世人呼庞德公为庞公。“河南守吴公治平为天下第一”，见《汉书·贾谊传》。“于公治孝妇狱，郡中大敬重于公”，见《汉书·于定国传》。是皆不必三公始称公也。◎又按：本传桥公二女为攻皖时所得，据《寰宇记》，桥公为舒州怀宁人，即汉之庐江郡皖人，范《书·桥玄传》玄为梁国睢阳人，两不相涉。果为玄女，则阿瞒方受知于玄，铜雀春深，早已如愿相偿，伯符、公瑾不得专此国色矣。范《书》、陈《志》绝无一字及之，沈说之误无疑矣。◎又按：○《三国疑年录》云：周瑜破皖城，纳桥太尉小女，在建安三年，时瑜年二十四岁。桥太尉薨于灵帝光和六年，年七十五。纵使二桥为太尉七十外所生，其嫁之年亦在二十以外矣。建安十三年，周瑜赤壁之战时，小桥年约已三十矣。曹公最感桥太尉知己之恩，岂有锁其二女之心？即使平吴，断无此事，牧之之诗，是为失言。</span>
<span class="c1">◎《江表传》曰：策从容戏瑜曰：“桥公二女虽流离，得吾二人作婿，亦足为欢。”</span>
复进寻阳，
<span class="c1">寻阳，见《孙策传》。</span>
破刘勋，讨江夏，
<span class="c1">◎《孙策传》注引《江表传》曰：刘勋走入楚江，从寻阳步上求救于黄祖。策复就攻，大破勋，遂前进夏口攻黄祖，大破之。</span>
还定豫章、庐陵，留镇巴丘。
<span class="c1">瑜留镇之巴丘，为晋扬州庐陵郡巴丘县，在今江西临江府峡江县北。瑜病卒之巴丘，为晋荆州长沙郡巴陵县，在今湖南岳州府巴陵县治。互见《魏志·武纪》建安十三年。</span>
<span class="c1">◎臣松之案：孙策于时始得豫章、庐陵，尚未能得定江夏。瑜之所镇，应在今巴丘县也，与后所卒巴丘处不同。
<span class="c2">◎卒，各本皆作“平”。◎官本《考证》卢明楷曰：本传后云“瑜还江陵为行装，而道于巴丘兵卒”，裴注云“瑜所卒之处在今之巴陵，与瑜所镇之巴丘名同地异”，据此，则“平”字当作“卒”。◎沈钦韩曰：留镇巴丘，即《一统志》所云“巴丘故城，在临江府峡江县北，隋开皇中并入新淦县”是也。道于巴丘病卒，则《一统志》所云“巴丘故城，即今岳州府治”是也。◎赵一清曰：○《寰宇记》卷一百九：故巴山县，吴后主分新淦、石阳两县置巴丘郡。《吴志》周瑜镇巴丘，瑜堞今在新淦县南。○《方舆纪要》卷八十七：巴丘城，今江西临江府峡江县治，《旧志》在新淦县南八十里，峡江之东。◎谢鍾英曰：沈《志》、《晋志》无巴丘郡，盖旋即省并也。</span>
</span>

3. <span id="卷五十四·吴书九·周瑜鲁肃吕蒙传第九-周瑜-3"></span>
五年，策薨，权统事。瑜将兵赴丧，遂留吴，以中护军与长史张昭共掌众事。
<span class="c1">◎《孙权传》：是时惟有会稽、吴郡、丹阳、豫章、庐陵，然深险之地犹未尽从，而天下英豪布在州郡，以安危去就为意，未有君臣之固。张昭、周瑜等谓权可与共成大业，故委心而服事焉。</span>
<span class="c1">◎《江表传》曰：曹公新破袁绍，兵威日盛，建安七年，下书责权质任子。
<span class="c2">◎胡三省曰：操盖以此觇孙权，而观其所以应之。</span>
权召群臣会议，张昭、秦松等犹豫不能决，权意不欲遣质，乃独将瑜诣母前定议，瑜曰：“昔楚国初封于荆山之侧，不满百里之地，继嗣贤能，广土开境，立基于郢，遂据荆阳，
<span class="c2">宋本“阳”作“扬”。</span>
至于南海，传业延祚，九百余年。
<span class="c2">◎胡三省曰：周成王封熊绎于楚，以子男之田国于丹阳，汉南郡枝江县是也，其后浸强，至若敖、蚡冒封畛于汝，武王、文王奄有江汉之间，庄王以后，与中国争盟。威王破越，至于南海，及秦而灭，凡九百余年。</span>
今将军承父兄余资，
<span class="c2">冯本“今”作“令”，误。</span>
兼六郡之众，
<span class="c2">◎胡三省曰：父，谓孙坚。兄，谓孙策。六郡，会稽、吴、丹阳、豫章、庐陵、庐江也。</span>
兵精粮多，将士用命，铸山为铜，煮海为盐，境内富饶，人不思乱，泛舟举帆，朝发夕到，士风劲勇，
<span class="c2">官本“士”作“土”。</span>
所向无敌，有何逼迫，而欲送质？质一入，不得不与曹氏相首尾，与相首尾，则命召不得不往，便见制于人也。极不过一侯印，仆从十余人，车数乘，马数匹，岂与南面称孤同哉？
<span class="c2">◎胡三省曰：建安十三年，操自荆州东下，约孙权会猎。时周瑜未至，鲁肃说权，其意亦与此同。</span>
不如勿遣，徐观其变。若曹氏能率义以正天下，将军事之未晚。若图为暴乱，兵犹火也，不戢将自焚。将军韬勇抗威，以待天命，何送质之有！”
<span class="c2">◎胡三省曰：此数语所谓相时而动也。然瑜之言不悖于大义，鲁肃、吕蒙辈不能及也。◎《通鉴辑览》曰：瑜不独持论儁爽，规略实中事理。使瑜不死，东吴必无称臣质子之事，孙权亦中材耳。</span>
权母曰：“公瑾议是也。公瑾与伯符同年，小一月耳，我视之如子也，汝其兄事之。”遂不送质。
<span class="c2">◎或曰：先主使子父事孔明，权母使子兄事公瑾，安得不使子孙蒙业而安乎！◎弼按：曹操责权送质，为建安七年事。自是年至建安十二年，方与袁谭、袁尚连兵，不暇兼顾。迨北方已平，乃始转兵南下，非置孙权于度外也。</span>
</span>
十一年，督孙瑜等讨麻、保二屯，
<span class="c1">麻、保二屯，见《宗室传·孙瑜传》。</span>
枭其渠帅，囚俘万余口，还备官亭。
<span class="c1">◎赵一清曰：○官亭，当作“宫亭”，即宫亭湖也。○《水经·庐江水注》：庐山之北有石门水，水出岭端，南岭即彭蠡泽西天子鄣也。峰磴险峻，人迹罕及。岭南有大道顺山而下，有若画焉。传云匡先生所通至江道。岩上有宫殿故基者三，以次而上，最上者极于山峰。山下又有神庙，号曰宫亭庙，故彭湖亦有宫亭之称焉。《尔雅》：“大山曰宫。”宫之为名，盖起于此，不必一由三宫也。◎蒋超伯曰：○《高僧传》云：孙权时，宫亭湖神能分风送舟。</span>
江夏太守黄祖遣将邓龙将兵数千人入柴桑，
<span class="c1">柴桑，见《孙权传》黄初二年。</span>
瑜追讨击，生虏龙送吴。十三年春，权讨江夏，瑜为前部大督。
<span class="c1">前部大督，出征时置，非常制。</span>

4. <span id="卷五十四·吴书九·周瑜鲁肃吕蒙传第九-周瑜-4"></span>
其年九月，曹公入荆州，刘琮举众降，曹公得其水军、船，步兵数十万，
<span class="c1">◎《孙权传》注引《江表传》云：曹公与权书：“今治水军八十万众，与将军会猎于吴。”</span>
将士闻之皆恐惧。
<span class="c1">“惧”字衍。</span>
权延见群下，
<span class="c1">冯本、官本无“权”字，误。据后注引传文，当有“权”字。</span>
问以计策。议者咸曰：
<span class="c1">《通鉴》作“长史张昭等曰”。</span>
“曹公豺虎也，然托名汉相，挟天子以征四方，动以朝廷为辞，今日拒之，事更不顺。且将军大势，可以拒操者，长江也。今操得荆州，奄有其地，刘表治水军，蒙冲斗舰，乃以千数，
<span class="c1">◎胡三省曰：○《释名》云，船狭而长曰蒙冲，以冲突地船。○杜佑云：蒙冲，以生牛皮蒙船覆背，两厢开掣棹孔，左右有弩窗矛穴，敌不得近，矢石不能败。此不用大船，务于速疾乘人之所不及，非战船也。斗舰，船上设女墙，可高三尺，墙下开掣棹孔，船内五尺，又建棚与女墙齐，棚上又建女墙，重列战敌，上无覆背，前后左右树牙旗、帜旛、金鼓，此战船也。</span>
操悉浮以沿江，兼有步兵，水陆俱下，此为长江之险，已与我共之矣。而势力众寡，又不可论。愚谓大计不如迎之。”
<span class="c1">◎《鲁肃传》：权与诸将议，皆劝权迎之，肃请无用众人之议。时周瑜受使至鄱阳，肃劝追召瑜还。</span>
瑜曰：“不然。操虽托名汉相，其实汉贼也。
<span class="c1">◎李安溪曰：二语卓然，所谓“名其为贼，敌乃可服”。◎或曰：破的之语，使顾名义者亦可释然无疑。</span>
将军以神武雄才，兼杖父兄之烈，割据江东，地方数千里，兵精足用，英雄乐业，
<span class="c1">◎胡三省曰：英雄之士，犹乐其业，言无他志也。</span>
尚当横行天下，为汉家除残去秽。况操自送死，而可迎之邪？请为将军筹之：今使北土已安，操无内忧，能旷日持久，来争疆埸，又能与我校胜负于船楫可乎？
<span class="c1">◎李安溪校改“可”作“间”。◎李慈铭曰：乎，疑作“也”。</span>
今北土既未平安，加马超、韩遂尚在关西，为操后患。且舍鞍马，仗舟楫，与吴越争衡，
<span class="c1">◎胡三省曰：舍，读曰捨。北人便于鞍马，南人便于舟楫，言操舍长就所短。</span>
本非中国所长。又今盛寒，
<span class="c1">据《魏志·武纪》，赤壁之战在十二月。</span>
马无藁草，
<span class="c1">◎《说文》曰：禾茎为藁。</span>
驱中国士众远涉江湖之间，不习水土，必生疾病。此数四者，用兵之患也，而操皆冒行之。将军禽操，宜在今日。瑜请得精兵三万人，进住夏口，
<span class="c1">夏口，见《魏志·武纪》建安十三年。</span>
保为将军破之。”
<span class="c1">◎李安溪曰：可谓算无遗策，与诸葛公见孙将军语大同小异。所谓智谋之士所见略同。◎弼按：公瑾生长江淮，谙识险要，出入彭蠡，久涉波涛。横江、当利而后战无不胜，而又洞悉敌情，熟筹彼我，用能以寡击众，遁走阿瞒，一战而霸，克建大勋。玄德谓为“文武筹略，万人之英”者，岂虚语哉！</span>
权曰：“老贼欲废汉自立矣，
<span class="c1">宋本“立”下有“久”字，《通鉴》同。</span>
徒忌二袁、吕布、刘表与孤耳。今数雄已灭，惟孤尚存，孤与老贼，势不两立。君言当击，甚与孤合，此天以君授孤也。”
<span class="c1">◎《江表传》曰：权拔刀斫前奏案曰：“诸将吏敢复有言当迎操者，
<span class="c2">局本“当”作“常”，误。</span>
与此案同！”
<span class="c2">◎胡三省曰：言欲斩之也。</span>
及会罢之夜，瑜请见曰：“诸人徒见操书，言水步八十万，而各恐慑，不复料其虚实，便开此议，甚无谓也。
<span class="c2">◎胡三省曰：谓迎操之议也。</span>
今以实校之，彼所将中国人，不过十五六万，且军已久疲，所得表众，亦极七八万耳，尚怀狐疑。夫以疲病之卒，御狐疑之众，
<span class="c2">◎胡三省曰：言新附之人心怀狐疑，未能出死命而为之力战也。</span>
众数虽多，甚未足畏。
<span class="c2">◎何焯曰：此则多采诸葛语增饰之，故陈氏略焉。</span>
得精兵五万，自足制之，愿将军勿虑。”权抚背曰： “公瑾，卿言至此，甚合孤心。子布、文表诸人，
<span class="c2">张昭字子布。秦松字文表，见《张纮传》。</span>
各顾妻子，挟持私虑，深失所望，独卿与子敬与孤同耳，此天以卿二人赞孤也。五万兵难卒合，
<span class="c2">◎胡三省曰：卒，读曰猝。</span>
已选三万人，船粮战具俱办，
<span class="c2">可谓筹之有素。</span>
卿与子敬、程公
<span class="c2">◎胡三省曰：程公，程普也。时江东诸将，普年最长，人皆呼程公。</span>
便在前发，孤当续发人众，多载资粮，为卿后援。卿能办之者诚决，
<span class="c2">◎胡三省曰：谓能办操则诚为能决胜也。</span>
邂逅不如意，
<span class="c2">◎胡三省曰：不期而会曰邂逅。谓兵之胜负，或有不如本心之所期者也。</span>
便还就孤，孤当与孟德决之。”
<span class="c2">◎严衍曰：决者，决战也。言卿自料能办此事，则诚当与之决一胜负；不然，当还报孤，孤自与孟德决胜负也。两“决”字前后正相应。</span>
◎臣松之以为：建计拒曹公，实始鲁肃。于时周瑜使鄱阳，肃劝权呼瑜，瑜使鄱阳还，但与肃闇同，故能共成大勋。本传直云权延见群下，问以计策，瑜摆拨众人之议，独言抗拒之计，了不云肃先有谋，殆为攘肃之善也。
<span class="c2">◎子敬之谋已具本传，互文见义，复出为赘。◎周寿昌曰：《肃传》亦未叙及瑜语，只云召瑜还，其亦攘瑜之美耶？《江表传》明述权语“卿与子敬与孤同耳，此天以卿二人赞孤也”，皆是瑜与肃并举。</span>
</span>

5. <span id="卷五十四·吴书九·周瑜鲁肃吕蒙传第九-周瑜-5"></span>
时刘备为曹公所破，欲引南渡江，与鲁肃遇于当阳，
<span class="c1">当阳，见《蜀志·先主传》建安十三年。</span>
遂共图计，因进住夏口，遣诸葛亮诣权，权遂遣瑜及程普等与备并力逆曹公，遇于赤壁。
<span class="c1">赤壁，见《魏志·武帝纪》建安十三年。</span>
时曹公军众已有疾病，
<span class="c1">《通鉴》“病”作“疫”。</span>
初一交战，公军败退，引次江北。瑜等在南岸。瑜部将黄盖曰：“今寇众我寡，难与持久。然观操军方连船舰
<span class="c1">宋本无“方连”二字，《通鉴》有之。</span>
首尾相接，可烧而走也。”乃取蒙冲、斗舰数十艘，
<span class="c1">◎《通鉴》无“数”字。◎胡注：艘，苏曹翻，船之总名。</span>
实以薪草，膏油灌其中，裹以帷幕，上建牙旗，
<span class="c1">《通鉴》作“载燥荻枯柴，灌油其中，裹以帷幕，上建旌旗”。</span>
先书报曹公，欺以欲降。
<span class="c1">◎《江表传》载盖书曰：“盖受孙氏厚恩，常为将帅，见遇不薄。然顾天下事有大势，用江东六郡山越之人，
<span class="c2">六郡，见前。</span>
以当中国百万之众，众寡不敌，海内所共见也。东方将吏，无有愚智，皆知其不可，惟周瑜、鲁肃偏怀浅戆，意未解耳。今日归命，是其实计。瑜所督领，自易摧破。交锋之日，盖为前部，当因事变化，效命在近。”曹公特见行人，密问之，口敕曰：“但恐汝诈耳。盖若信实，当授爵赏，超于前后也。”</span>
又豫备走舸，各系大船后，
<span class="c1">◎胡三省曰：○杜佑云：走舸，舷上立女墙，置棹夫多，战卒少，皆选勇力精锐者，往返如飞鸥，乘人之所不及，金鼓旗帜列之于上，此战船也。</span>
因引次俱前。曹公军吏士皆延颈观望，指言盖降。盖放诸船，同时发火。时风盛猛，悉延烧岸上营落。顷之，烟炎涨天，
<span class="c1">◎宋本“涨”作“张”，《通鉴》同。◎胡注：“炎”与“焰”同，以瞻翻。张，知亮翻。◎何焯曰：烟，《御览》作“熛”。熛是飞火，作“烟”误。</span>
人马烧溺死者甚众，军遂败退，还保南郡。
<span class="c1">◎洪迈《容斋随笔》卷五云：说者谓天无大风，黄盖不进计，周瑜未必胜。此不善观人者也。方孙权问计于周瑜，瑜已言“操冒行四患，将军禽之，宜在今日”。刘备见瑜，恨其兵少，瑜曰“此自足用，豫州但观瑜破之”。正使无火攻之说，其必有以制胜矣。</span>
<span class="c1">◎《江表传》曰：至战日，盖先取轻利舰十舫，载燥荻枯柴积其中，灌以鱼膏，赤幔覆之，建旌旗龙幡于舰上。时东南风急，因以十舰最着前，中江举帆，盖举火白诸校，
<span class="c2">◎或曰：“白”字可疑。</span>
使众兵齐声大叫曰：“降焉！”操军人皆出营立观。去北军二里余，同时举火，
<span class="c2">宋本“举”作“发”。</span>
火烈风猛，往船如箭，
<span class="c2">《通鉴》作“船往如箭”。</span>
飞埃绝烂，
<span class="c2">◎官本“绝”作“赩”。◎何焯曰：“埃”字，从安溪改 “ ”，言火之飞煨极其烂熳，或言飞扬之灰，绝灭之火也。</span>
烧尽北船，延及岸边营砦。
<span class="c2">宋本“砦”作“柴”，《通鉴》作“延及岸上营落”。</span>
瑜等率轻锐寻继其后，雷鼓大进，
<span class="c2">◎《通鉴》“雷”作“靁”。◎胡注：靁，卢对翻，疾击鼓也。</span>
北军大坏，曹公退走。
<span class="c2">◎《魏志·武纪》注引《山阳公载记》曰：曹公船舰为刘备所烧，引军从华容道步归。◎赵一清曰：○《御览》卷七百七十一引《英雄记》曰：曹操进军至江上，欲从赤壁渡江，无船，作竹簰，使部曲乘之。从汉水来，下出大江注浦口，未即渡，周瑜夜密使轻船走舸百艘，艘有五十人施棹，人持炬火，持火者数千人萃于簰，乃放火，火然即回船远去，须臾烧数千簰，火起，光上照天，操乃夜走。</span>
</span>
备与瑜等复共追。曹公留曹仁等守江陵城，径自北归。

6. <span id="卷五十四·吴书九·周瑜鲁肃吕蒙传第九-周瑜-6"></span>
瑜与程普又进南郡，与仁相对，各隔大江。
<span class="c1">◎赵一清曰：○《方舆纪要》卷七十八：大江在荆州府西南七里，自四川夔州府巫山县流入府界，经巴东、归州、夷陵、宜都、枝江县境，东南经府城城南七里，又东经公安、石首而入岳州府界。</span>
兵未交锋，
<span class="c1">◎《吴录》曰：备谓瑜云：“仁守江陵城，城中粮多，足为疾害。使张益德将千人随卿，卿分二千人追我，相为从夏水人截仁后，
<span class="c2">◎赵一清曰：○《方舆纪要》：夏水在荆州府东南三十五里，有夏水口，乃夏水之首，江之汜也，亦谓之豫章口。○《水经注》：江水又东得豫章口，夏水所通也，西北有豫章冈，盖因冈而得名。</span>
仁闻吾入必走。”瑜以二千人益之。</span>
瑜即遣甘宁前据夷陵。
<span class="c1">夷陵，吴改曰西陵，见《魏志·文帝纪》黄初三年。</span>
仁分兵骑别攻围宁。宁告急于瑜。瑜用吕蒙计，留凌统以守其后，身与蒙上救宁。宁围既解，乃渡屯北岸，克期大战。瑜亲跨马櫟阵，
<span class="c1">◎宋本“櫟”作“擽”。◎潘眉曰：櫟，当从手旁作“擽”，与“掠”通。擽阵，犹言击阵也。《唐书·胡证传》“证膂力绝人，取铁镫檠，擽合其跗，横膝上”，即此擽字。从木旁误。</span>
会流矢中右胁，疮甚，便还。后仁闻瑜卧未起，勒兵就阵。瑜乃自兴，案行军营，激扬吏士，仁由是遂退。

7. <span id="卷五十四·吴书九·周瑜鲁肃吕蒙传第九-周瑜-7"></span>
权拜瑜偏将军，领南郡太守。
<span class="c1">◎杭世骏曰：○《荆州先贤传》云：周瑜领南郡，以庞士元名重州所信，乃逼为功曹，任以大事，瑜垂拱而已。〖◎弼按：此事互见《庞统传》注。〗○《古今刀剑录》云：周瑜作南郡太守，造一刀，背上有“荡寇将军”字，八分书。◎弼按：周瑜未为荡寇将军，《刀剑录》误。</span>
以下雋、
<span class="c1">◎《郡国志》：荆州长沙郡下雋。◎《一统志》：故城，今湖北武昌府通城县西，今湖南岳州府巴陵县东北境。</span>
汉昌、
<span class="c1">见《孙权传》建安十五年“汉昌郡”。</span>
刘阳、
<span class="c1">◎《宋书·州郡志》：长沙内史浏阳，吴立。◎《水经·浏水注》：浏水出浏阳县东首裨山，西北流，迳其县南，县凭溪以即名。又西北注于临湘县。◎《元和志》：以县南浏阳水为名。◎《吴谷朗碑》“刘”旁无水。◎《潘濬传》：权称尊号，封浚刘阳侯。◎《方舆纪要》：今湖南长沙府浏阳县东。</span>
州陵
<span class="c1">◎《郡国志》：荆州南郡州陵。◎《宋书·州郡志》：巴陵太守州陵，汉旧县，属南郡，太康元年复立，疑是吴所省。◎王先谦曰：周瑜、吕蒙传皆以此县为奉邑，是吴有此县。◎谢鍾英曰：○杜预云：华容县东南有州国。○《水经注》：江之右岸有雍口，亦谓之港口，东北流为长洋港，又东北迳石子冈，冈之上有故城，州陵县故城也。庄辛所谓左州侯国矣。○鍾英按：据杜说，州陵在今监利县东。据郦说，在沔阳州东南。今从杜说。○《方舆纪要》：今荆州府监利县东三十里。○《一统志》：今汉阳府沔阳州东南。</span>
为奉邑，
<span class="c1">◎潘眉曰：奉邑字见《史记·河渠书》，谓官所食，与封邑异。后鲁肃代领瑜兵，则四邑属肃。肃卒，吕蒙亦食四邑。</span>
屯据江陵。刘备以左将军领荆州牧，治公安。
<span class="c1">◎公安，见《蜀志·刘璋传》、《先主传》。刘琦病死，群下推先主为荆州牧，治公安。◎《江表传》曰：周瑜为南郡太守，分南岸地以给备，备别立营于油江口，改名公安。◎胡三省曰：荆州之南岸，则零陵、桂阳、武陵、长沙四郡也。〖弼驳胡注，见《先主传》注引《江表传》，在建安十三年。〗</span>
备诣京见权，
<span class="c1">◎京，见《先主传》建安十三年。◎《鲁肃传》：备诣京见权，求都督荆州，唯肃劝权借之，共拒曹公。◎《通鉴》：刘表故吏士多归刘备，备以周瑜所给地少，不足以容其众，乃自诣京见孙权，求都督荆州。</span>
瑜上疏曰：“刘备以枭雄之姿，而有关羽、张飞熊虎之将，必非久屈为人用者。
<span class="c1">何以不论及诸葛？</span>
愚谓大计宜徙备置吴，盛为筑宫室，多其美女玩好，以娱其耳目，分此二人，各置一方，使如瑜者得挟与攻战，大事可定也。今猥割土地以资业之，
<span class="c1">◎胡三省曰：谓资之土地使成霸业。</span>
聚此三人，俱在疆埸，恐蛟龙得云雨，终非池中物也。”
<span class="c1">◎《庞统传》注引《江表传》曰：先主问曰：“卿为周公瑾功曹，孤到吴，闻此人密有白事，劝仲谋相留，有之乎？”统对曰：“有之。”备叹息曰：“孤殆不免周瑜之手。”◎《吕范传》：范密请留备。◎又见《鲁肃传》注。</span>
权以曹公在北方，当广揽英雄，
<span class="c1">◎毛本“揽”作“掔”。◎胡三省曰：揽，鲁敢翻，手取也。</span>
又恐备难卒制，故不纳。
<span class="c1">◎胡三省曰：不从瑜、范之言也。</span>

8. <span id="卷五十四·吴书九·周瑜鲁肃吕蒙传第九-周瑜-8"></span>
是时刘璋为益州牧，外有张鲁寇侵，瑜乃诣京见权日：“今曹操新折衄，方忧在腹心，
<span class="c1">◎胡三省曰：谓曹操以赤壁之败，威望顿损，中国之人，或欲因其败而图之，是忧在腹心。</span>
未能与将军连兵相事也。
<span class="c1">◎胡三省曰：相事，谓相与从事于战攻也。</span>
乞与奋威俱进取蜀，
<span class="c1">孙坚季弟静子瑜为奋威将军。</span>
得蜀而并张鲁，因留奋威固守其地，好与马超结援。瑜还与将军据襄阳以蹙操，北方可图也。”
<span class="c1">◎李安溪曰：规图荆、益及制曹、刘之策，著著几先，真英物也。</span>
权许之。瑜还江陵，为行装，而道于巴丘病卒，
<span class="c1">◎臣松之案：瑜欲取蜀，还江陵治严，所卒之处，应在今之巴陵，与前所镇巴丘，名同处异也。
<span class="c2">◎胡三省曰：据《水经注》，巴丘山在湘水右岸，晋武帝太康元年立巴陵县，宋文帝元嘉十六年置巴陵郡，今岳州也。◎赵一清曰：○《方舆纪要》卷七十七：巴丘城，今岳州郡治，相传孙吴所筑故城也，初为巴陵邸阁，寻置巴陵县。○《吴地记》：周瑜坟在县东二里。</span>
</span>
时年三十六。
<span class="c1">◎《通鉴考异》曰：按《江表传》，瑜与策同年，策以建安五年死，年二十六，瑜死时年三十六，故知在建安十五年也。◎或曰：公瑾不死，操之忧也，先主亦安能定蜀乎！</span>
权素服举哀，感动左右。丧当还吴，
<span class="c1">庞统送周瑜丧至吴，见《庞统传》。</span>
又迎之芜湖，
<span class="c1">芜湖，见《太史慈传》。</span>
众事费度，一为供给。后着令曰：“故将军周瑜、程普，其有人客，皆不得问。”初瑜见友于策，太妃又使权以兄奉之。
<span class="c1">◎杭世骏曰：○《吴书》云：孙权每赐周瑜衣，寒暑皆白领，诸将皆不及。</span>
是时权位为将军，诸将宾客为礼尚简，而瑜独先尽敬，便执臣节。性度恢廓，大率为得人，惟与程普不睦。
<span class="c1">◎《江表传》曰：普颇以年长，数陵侮瑜。瑜折节容下，终不与校。普后自敬服而亲重之，乃告人曰：“与周公瑾交，若饮醇醪，不觉自醉。”
<span class="c2">◎胡三省曰：酒不浇为醇醪，滓汁酒。</span>
时人以其谦让服人如此。初曹公闻瑜年少有美才，谓可游说动也，乃密下扬州，遣九江蒋幹往见瑜。幹有仪容，以才辩见称，独步江、淮之间，莫与为对。
<span class="c2">◎胡三省曰：言江淮人士无能敌其才辩者。</span>
乃布衣葛巾，自托私行诣瑜。瑜出迎之，立谓幹曰：“子翼良苦，远涉江湖
<span class="c2">◎胡三省曰：蒋幹字子翼。</span>
为曹氏作说客邪？”幹曰：“吾与足下州里，
<span class="c2">九江、庐江同属扬州，故曰州里。</span>
中间别隔，遥闻芳烈，故来叙阔，并观雅规，而云说客，无乃逆诈乎？”
<span class="c2">◎《论语》：子曰：“不逆诈。”◎邢昺《疏》曰：戒人不可逆知人之诈也。</span>
瑜曰：“吾虽不及夔、旷，
<span class="c2">◎《尚书·舜典篇》：帝曰：“夔，命汝典乐。”◎《孟子》曰：师旷之聪，不以六律，不能正五音。◎注云：师旷，晋乐师，知音者也。</span>
闻弦赏音，足知雅曲也。”因延幹入，为设酒食。毕，遣之曰：“適吾有密事，且出就馆，事了，别自相请。”后三日，瑜请幹与周观营中，行视仓库军资器仗讫，还宴饮，示之侍者服饰珍玩之物，因谓幹曰：“丈夫处世，遇知己之主，外托君臣之义，内结骨肉之恩，言行计从，祸福共之。假使苏、张更生，郦叟复出，
<span class="c2">谓苏秦、张仪、郦食其也。</span>
犹抚其背而折其辞，岂足下幼生所能移乎？”幹但笑，终无所言。幹还，称瑜雅量高致，非言辞所间。中州之士，亦以此多之。刘备之自京还也，权乘飞云大船，与张昭、秦松、鲁肃等十余人共追送之，大宴会叙别。昭、肃等先出，权独与备留语，因言次，叹瑜曰：“公瑾文武筹略，万人之英，顾其器量广大，恐不久为人臣耳。”
<span class="c2">◎李安溪曰：先主亦深得谗人之术，可畏。</span>
瑜之破魏军也，
<span class="c2">是时尚不得称魏。</span>
曹公曰：“孤不羞走。”后书与权曰：“赤壁之役，值有疾病，孤烧船自退，横使周瑜虚获此名。”
<span class="c2">阿瞒护前。</span>
瑜威声远著，故曹公、刘备咸欲疑谮之。及卒，权流涕曰：“公瑾有王佐之资，今忽短命，孤何赖哉！”后权称尊号，谓公卿曰：“孤非周公瑾，不帝矣。”
<span class="c2">◎袁宏《三国名臣序赞》曰：六合纷纭，民心将变，鸟择高梧，臣须顾眄。公瑾英达，朗心独见，披草求君，定交一面。桓桓魏武，外托霸迹，志掩衡霍，持战忘敞。卓卓若人，曜奇赤壁，三光参分，宇宙暂隔。</span>
</span>

9. <span id="卷五十四·吴书九·周瑜鲁肃吕蒙传第九-周瑜-9"></span>
瑜少精意于音乐，虽三爵之后，其有阙误，
<span class="c1">宋本无“有”字。</span>
瑜必知之，知之必顾，故时人谣曰：“曲有误，周郎顾。”
<span class="c1">◎杭世骏曰：○《古今刀剑录》云：赤乌年中，有人得淮阴侯韩信剑，帝以赐周瑜。○弼按：瑜死于建安十五年，安有赤乌年中赐剑之事？杭氏喜引此书，而不细审，特辨正之。</span>

10. <span id="卷五十四·吴书九·周瑜鲁肃吕蒙传第九-周瑜-10"></span>
瑜两男一女。女配太子登。男循尚公主，
<span class="c1">循尚主即鲁班，循死，改嫁全琮。</span>
拜骑都尉，有瑜风，早卒。循弟胤，初拜兴业都尉，
<span class="c1">兴业都尉，一人，吴置。</span>
妻以宗女，授兵千人，屯公安。黄龙元年，封都乡侯，后以罪徙庐陵郡。赤乌二年，诸葛瑾、步骘连名上疏曰：“故将军周瑜子胤，昔蒙粉饰，受封为将，不能养之以福，思立功效，至纵情欲，招速罪辟。臣窃以瑜昔见宠任，入作心膂，出为爪牙，衔命出征，身当矢石，尽节用命，视死如归，故能摧曹操于乌林，
<span class="c1">乌林，见《魏志·武纪》建安十三年“赤壁”注。</span>
走曹仁于郢都，
<span class="c1">◎郢城江陵也。◎赵一清曰：○《方舆纪要》卷七十八：荆州府江陵县附郭，本秦南郡之郢县地。○《舆地志》：秦分郢为江阳县，汉景帝三年改曰江陵，为临江国治，寻为南郡治，后汉因之。郢城在府治东北三里，楚旧都也。汉为郢县，后汉省入江陵。</span>
扬国威德，华夏是震，蠢尔蛮荆，莫不宾服，虽周之方叔，
<span class="c1">◎《诗·小雅·采芑之章》：显允方叔，征伐玁狁，荆蛮来威。◎《毛传》云：方叔，卿士也，受命而为将也。◎郑《笺》云：方叔先与吉甫征伐玁狁，今特往伐蛮荆，皆使来服于宣王之威，美其功之多也。</span>
汉之信、布，
<span class="c1">韩信、英布也。</span>
诚无以尚也。夫折冲扞难之臣，自古帝王莫不贵重，故汉高帝封爵之誓曰“使黄河如带，太山如砺，国以永存，爰及苗裔”；
<span class="c1">◎誓辞，见《史记·高祖功臣侯年表》序，又见《汉书·高惠高后文功臣表》序。◎应劭曰：封爵之誓，国家欲使功臣传祚无穷也。带，衣带也。厉，砥厉石也。河当何时如衣带，山当何时如厉石，言如带厉，国犹永存，以及后世之子孙也。◎王念孙曰：“黄”字乃后人所加，欲以黄河对泰山耳，不知西汉以前无谓河为黄河者。且此誓皆以四字为句也。《北堂书钞》、《艺文类聚·封爵部》引此，皆有“黄”字，则所见本已误。《汉纪》及《吴志·周瑜传》有“黄”字，亦后依误本《汉书》加之。《史表》无“黄”字，如淳注《高纪》引《功臣表》引誓词云“使河如带，大山若厉”，此引《汉表》，非引《史表》也。〖《史表》作“如厉”，《汉表》作“若厉”。〗而亦无“黄”字，则“黄”字为后人所加，甚明。</span>
申以丹书，
<span class="c1">◎《汉书·高帝纪》：与功臣剖符作誓，丹书铁契，金匮石室。◎胡三省曰：以铁为契，以丹书之。谓以丹书盟誓之言于铁券。◎沈钦韩曰：○《秋官·司约》郑注：今俗语有丹书铁券。○然则约誓之词，刻在铁券也。</span>
重以盟诅，
<span class="c1">◎《汉书》作“重以白马之盟”。◎师古曰：谓刑白马，歃其血以为盟也。</span>
藏于宗庙，传于无穷，欲使功臣之后，世世相踵，非徒子孙，乃关苗裔，报德明功，勤勤恳恳，如此之至，欲以劝戒后人，用命之臣，死而无悔也。况于瑜身没而未久，
<span class="c1">冯本无“而”字。</span>
而其子胤降为匹夫，益可悼伤。窃惟陛下钦明稽古，隆于兴继，为胤归诉，乞匄余罪，还兵复爵，使失旦之鸡，复得一鸣，抱罪之臣，展其后效。”权答曰：“腹心旧勋，与孤协事，公瑾有之，诚所不忘。昔胤年少，初无功劳，横受精兵，爵以侯将，
<span class="c1">◎胡三省曰，横，户孟翻。谓既受侯爵，又将兵也。◎严衍曰：横受，谓无功而受也。</span>
盖念公瑾以及于胤也。而胤恃此，酗淫自恣，前后告喻，曾无悛改。
<span class="c1">◎李安溪曰：度胤必有言父当年之功，泄漏上闻者，故权恨之如此。若但以酗酒，自可悛改，何至废绝也？</span>
孤于公瑾，义犹二君，
<span class="c1">◎胡三省曰：二君，谓诸葛瑾、步骘也。</span>
乐胤成就，岂有已哉？迫胤罪恶，未宜便还，且欲苦之，使自知耳。今二君勤勤援引汉高河山之誓，孤用恧然。虽德非其畴，犹欲庶几，事亦如尔，故未顺旨。以公瑾之子，而二君在中间，苟使能改，亦何患乎！”瑾、骘表比上，朱然及全琮亦俱陈乞，权乃许之。会胤病死。

11. <span id="卷五十四·吴书九·周瑜鲁肃吕蒙传第九-周瑜-11"></span>
瑜兄子峻，亦以瑜元功为偏将军，领吏士千人。峻卒，全琮表峻子护为将。权曰：“昔走曹操，拓有荆州，皆是公瑾，常不忘之。初闻峻亡，仍欲用护，闻护性行危险，用之適为作祸，故便止之。孤念公瑾，岂有已也？”
<span class="c1">各本“也”作“乎”，《通鉴》作“哉”。</span>

## 鲁肃

1. <span id="卷五十四·吴书九·周瑜鲁肃吕蒙传第九-鲁肃-1"></span>
鲁肃字子敬，临淮东城人也。
<span class="c1">◎临淮郡，见《步骘传》。东城，见《魏志·吕布传》注引《先贤行状》，陈登为东城太守。◎胡三省曰：东城县，前汉属九江郡，后汉省，当是袁术复置也。◎弼按：《郡国志》下邳国有东城，即临淮之东城，下邳本临淮也，胡注误。</span>
生而失父，与祖母居。家富于财，性好施与。尔时天下已乱，肃不治家事，大散财货，摽卖田地，
<span class="c1">◎《孟子·万章下》：摽使者出诸大门之外。◎注：摽，麾也。</span>
以赈穷弊结士为务，甚得乡邑欢心。

2. <span id="卷五十四·吴书九·周瑜鲁肃吕蒙传第九-鲁肃-2"></span>
周瑜为居巢长，将数百人故过候肃，并求资粮。肃家有两囷米，
<span class="c1">◎《诗·魏风·伐檀之章》：胡取禾三百囷兮。◎《毛诗》云：圆者为囷。◎盖仓廪之圆者。</span>
各三千斛，肃乃指一囷与周瑜，瑜益知其奇也，遂相亲结，定侨、札之分。
<span class="c1">◎《左传·襄公二十九年》：吴公子札聘于郑，见子产如旧相识，与之缟带，子产献紵衣焉。◎郑大夫国侨，字子产。</span>
袁术闻其名，就署东城长。肃见术无纲纪，不足与立事，乃携老弱将轻侠少年百余人，南到居巢就瑜。瑜之东渡，因与同行，
<span class="c1">◎《吴书》曰：肃体貌魁奇，少有壮节，好为奇计。天下将乱，乃学击剑骑射，招聚少年，给其衣食，往来南山中射猎，
<span class="c2">◎《一统志》：凤阳县西三里有西鲁山，相传为鲁肃屯兵处。</span>
阴相部勒，讲武习兵。父老咸曰：“鲁氏世衰，乃生此狂儿！”后雄杰并起，中州扰乱，肃乃命其属曰：“中国失纲，寇贼横暴，淮、泗间非遗种之地。吾闻江东沃野万里，民富兵强，可以避害，宁肯相随俱至乐土，以观时变乎？”其属皆从命。乃使细弱在前，强壮在后，男女三百余人行。州追骑至，肃等徐行，勒兵持满，谓之曰：“卿等丈夫，当解大数。今日天下兵乱，有功弗赏，不追无罚，何为相偪乎？”又自植盾，引弓射之，矢皆洞贯。
<span class="c2">贯，穿也，中也。</span>
骑既嘉肃言，且度不能制，乃相率还。肃渡江往见策，策亦雅奇之。
<span class="c2">◎李清植曰：本传后文，肃以刘子扬言，欲往依郑宝，周瑜劝止，乃荐之于权，则不得有先自见策之事。以策之收纳英俊，若早见肃，必不令其栖迟。《吴书》所云，盖传讹也。◎梁章钜曰：还曲阿，欲北行，会瑜已徙肃母到吴，肃具以状语瑜。时孙策已薨，是肃先未渡江，亦未尝见策也。</span>
</span>
留家曲阿。
<span class="c1">曲阿，见《孙策传》。</span>
会祖母亡，还葬东城。

3. <span id="卷五十四·吴书九·周瑜鲁肃吕蒙传第九-鲁肃-3"></span>
刘子扬与肃友善，遗肃书曰：
<span class="c1">◎《通鉴考异》曰：刘子扬招肃往依郑宝，肃将从之。瑜以权可辅，止肃。案，刘晔杀郑宝，以其众与刘勋，勋为策所灭，宝安得及权时也？◎梁章钜曰：子扬即刘晔字，据《晔传》，晔为郑宝驱逼，欲赴江表，晔谋杀之，是晔本非郑宝党与，岂有劝鲁肃从宝之事？宜为温公所不取也。</span>
“方今天下豪杰并起，吾子姿才，尤宜今日。急还迎老母，无事滞于东城。近郑宝者，今在巢湖，
<span class="c1">巢湖，见《魏志·明帝纪》青龙二年。</span>
拥众万余，处地肥饶，庐江间人多依就之，况吾徒乎？观其形势，又可博集，时不可失，足下速之。”肃答然其计。葬毕还曲阿，欲北行。会瑜已徙肃母到吴，肃具以状语瑜。时孙策已薨，权尚住吴，瑜谓肃曰：“昔马援答光武云‘当今之世，非但君择臣，臣亦择君’。今主人亲贤贵士，纳奇录异，且吾闻先哲秘论，承运代刘氏者，必兴于东南，推步事势，当其历数，终构帝基，以协天符，
<span class="c1">◎李安溪曰：果何验乎？且存此心，则亦曹操之心也。</span>
是烈士攀龙附凤驰骛之秋。吾方达此，足下不须以子扬之言介意也。”肃从其言。瑜因荐肃才宜佐时，当广求其比，以成功业，不可令去也。

4. <span id="卷五十四·吴书九·周瑜鲁肃吕蒙传第九-鲁肃-4"></span>
权即见肃，与语甚悦之。众宾罢退，肃亦辞出，乃独引肃还，合榻对饮。
<span class="c1">◎胡三省曰：榻，床也，有坐榻，有卧榻。今江南又呼几案之属为卓床，卓，高也，以其比坐榻、卧榻为高也。合榻，犹言合卓也。</span>
因密议曰：“今汉室倾危，四方云扰，孤承父兄余业，思有桓、文之功。君既惠顾，何以佐之？”肃对曰：“昔高帝区区欲尊事义帝而不获者，以项羽为害也。今之曹操，犹昔项羽，将军何由得为桓、文乎？肃窃料之，汉室不可复兴，曹操不可卒除。为将军计，惟有鼎足江东，
<span class="c1">◎《通鉴》“鼎足”作“保守”。◎何焯曰：此时何缘便知为鼎足乎？亦事后傅会之词。◎或曰：是时先主无尺土，何云鼎足？</span>
以观天下之衅。规模如此，亦自无嫌。何者？北方诚多务也。因其多务，剿除黄祖，进伐刘表，竟长江所极，据而有之，
<span class="c1">◎胡三省曰：江东君臣上下，本谋不过此耳。</span>
然后建号帝王以图天下，此高帝之业也。”
<span class="c1">◎李安溪曰：人怀此心，故知荀文若犹贤者也。</span>
权曰：“今尽力一方，冀以辅汉耳，此言非所及也。”
<span class="c1">◎或曰：权此时窥觊之心已动。</span>
张昭非肃谦下不足，颇訾毁之，云肃年少粗疏，未可用。权不以介意，益贵重之，赐肃母衣服帏帐，居处杂物，富拟其旧。
<span class="c1">◎胡三省曰：鲁肃家本饶富，先尝指囷以资周瑜矣。</span>

5. <span id="卷五十四·吴书九·周瑜鲁肃吕蒙传第九-鲁肃-5"></span>
刘表死，肃进说曰：“夫荆楚与国邻接，水流顺北，外带江汉，内阻山陵，有金城之固，沃野万里，士民殷富，若据而有之，此帝王之资也。今表新亡，二子素不辑睦，军中诸将，各有彼此。
<span class="c1">◎胡三省曰：谓有附琦者，有附琮者。</span>
加刘备天下枭雄，与操有隙，
<span class="c1">◎胡三省曰：○枭，坚尧翻。○《前书》：张良曰：“九江王布，楚枭将。”○师古曰：枭，言最勇健也。有隙，谓备欲杀操不遂也。</span>
寄寓于表，表恶其能而不能用也。若备与彼协心，上下齐同，则宜抚安，与结盟好；如有离违，
<span class="c1">◎胡三省曰：离违，言人有离心，互相违异也。</span>
宜别图之，以济大事。肃请得奉命吊表二子，并慰劳其军中用事者，及说备使抚表众，同心一意，共治曹操，备必喜而从命。如其克谐，天下可定也。今不速往，恐为操所先。”
<span class="c1">◎李安溪曰：肃始终本末大计，与刘氏合规，此处颇异公瑾耳。</span>
权即遣肃行。到夏口，闻曹公已向荆州，晨夜兼道。比至南郡，而表子琮已降曹公，备惶遽奔走，欲南渡江。肃径迎之，到当阳长阪，
<span class="c1">当阳长坂，见《先主传》建安十三年。</span>
与备会，宣腾权旨，
<span class="c1">《通鉴》无“腾”字。</span>
及陈江东强固，劝备与权并力。
<span class="c1">◎《先主传》注引《江表传》曰：肃宣权旨，论天下事势，致殷勤之意。◎《通鉴》同。</span>
备甚欢悦。时诸葛亮与备相随，肃谓亮曰“我子瑜友也”，
<span class="c1">诸葛瑾字子瑜，亮兄也。</span>
即共定交。备遂到夏口，遣亮使权，肃亦反命。
<span class="c1">◎臣松之案：刘备与权并力，共拒中国，皆肃之本谋。又语诸葛亮曰“我子瑜友也”，则亮已亟闻肃言矣。而《蜀书·亮传》曰“亮以连横之略说权，权乃大喜”，如似此计始出于亮。若二国史官各记所闻，竞欲称扬本国容美，各取其功。今此二书同出一人，而舛互若此，非载述之体也。
<span class="c2">◎或曰：肃虽语亮，亮非因肃始解此也。权闻肃谋，参之于亮始决也。虽若相袭，实各成说也。</span>
</span>

6. <span id="卷五十四·吴书九·周瑜鲁肃吕蒙传第九-鲁肃-6"></span>
会权得曹公欲东之问，与诸将议，皆劝权迎之，而肃独不言。权起更衣，肃追于宇下，
<span class="c1">◎胡三省曰：○《韩诗》云：屋为宇。○陆德明曰：屋四垂为宇，又隤下曰宇。○《考工记》曰：宇欲卑。</span>
权知其意，执肃手曰：“卿欲何言？”肃对曰：“向察众人之议，专欲误将军，不足与图大事。今肃可迎操耳，如将军，不可也。何以言之？今肃迎操，操当以肃还付乡党，品其名位，犹不失下曹从事，
<span class="c1">◎胡三省曰：下曹从事，诸曹从事之最下者。</span>
乘犊车，
<span class="c1">◎胡三省曰：○《晋志》云：犊车，牛车也。古之贵者不乘牛车。汉武帝推恩之末，诸侯寡弱，贫者至乘牛车，其后稍贵之。自灵、献以来，天子至士，遂为常乘。</span>
从吏卒，交游士林，
<span class="c1">◎胡三省曰：士林，多士之林，谓京邑大都，四方贤士所聚也。</span>
累官故不失州郡也。将军迎操，欲安所归？愿早定大计，莫用众人之议也。”
<span class="c1">◎《通鉴辑览》曰：肃论力破群疑，识见与周瑜伯仲，张昭辈庸懦无能，岂足与计大事哉！</span>
权叹息曰：“此诸人持议，甚失孤望；今卿廓开大计，正与孤同，此天以卿赐我也。”
<span class="c1">◎《魏书》及《九州春秋》曰：曹公征荆州，孙权大惧，鲁肃实欲劝权拒曹公，乃激说权曰：“彼曹公者，实严敌也，新并袁绍，兵马甚精，乘战胜之威，伐丧乱之国，克可必也。不如遣兵助之，且送将军家诣邺；不然，将危。”权大怒，欲斩肃，肃因曰：“今事已急，即有他图，何不遣兵助刘备，而欲斩我乎？”权然之，即遣周瑜助备。◎孙盛曰：《吴书》及《江表传》，鲁肃一见孙权便说拒曹公而论帝王之略，刘表之死也，又请使观变，无缘方复激说劝迎曹公也。又是时劝迎者众，而云独欲斩肃，非其论也。</span>

7. <span id="卷五十四·吴书九·周瑜鲁肃吕蒙传第九-鲁肃-7"></span>
时周瑜受使至鄱阳，
<span class="c1">鄱阳，见《孙权传》建安八年。</span>
肃劝追召瑜还。
<span class="c1">◎《通鉴》“追”作“权”。◎胡注：瑜已受命出使，盖行未远也。</span>
遂任瑜以行事，以肃为赞军校尉，
<span class="c1">◎《孙权传》：建安五年，鲁肃、诸葛瑾等始为宾客。◎盖以前未受官也。◎胡三省曰：使之赞军谋，因以为官称。</span>
助画方略。曹公破走，肃即先还，权大请诸将迎肃。肃将入閤拜，权起礼之，因谓曰：“子敬，孤持鞍下马相迎，足以显卿未？”肃趋进曰：“未也。”众人闻之，无不愕然。就坐，徐举鞭言曰：“愿至尊威德加乎四海，
<span class="c1">◎钱振鍠曰：甘宁、鲁肃、吕蒙、陆逊传频尊权曰至尊，其时权未称尊号，区区之吴王，尚待曹丕之封，何至尊之有？凡此皆吴人记载而承祚直录之，未及改也。</span>
总括九州，克成帝业，
<span class="c1">是时汉帝犹存，而欲克成帝业，与曹操何异？</span>
更以安车輭轮征肃，始当显耳。”权抚掌欢笑。

8. <span id="卷五十四·吴书九·周瑜鲁肃吕蒙传第九-鲁肃-8"></span>
后备诣京见权，求都督荆州，惟肃劝权借之，共拒曹公。
<span class="c1">◎借荆州事详见《蜀志·先主传》建安十三年注引《江表传》。◎袁枚曰：孙权以荆州资刘备，肃实劝之，荆州不还，权深为肃病。或曰肃心不忘汉，故资蛟龙以云雨。或曰是肃之失计，公瑾在，必不为此。是二说者，皆不明天下之大计，而熟筹夫当日之形势者也。肃果忠于汉，则去孙归刘矣，何必怀二心以事君？若以为失计，则当日之深于为吴而得计者，莫如肃，浅于为吴而失计者，莫如吕蒙、陆逊，惜乎孙权之智短量小而不能用也。三国时最强者，操耳。赤壁之战，权能独力以破曹乎？抑合力于刘以共破曹乎？荆州得矣，权能兼取蜀以独立乎？抑终不免于依草附木以自立乎？孔明之谋蜀也，先结孙权而后攻魏；鲁肃之谋吴也，先结刘备而后攻魏。魏可灭，操可诛，天下事未可量也。魏未可灭，操未可诛，而唇齿已固，外难不侵，大丈夫将三分鼎足，南面而称帝耳，安肯受人封拜，屈节一朝，局促如辕下驹哉！英雄所见大抵同也。惟孙权见不及此，然后袭取荆州，通和于魏，而从此称臣质子，无虚日矣。惟昭烈见不及此，然后因荆州之故，而白帝称兵，一败呕血矣。不特此也，曹操据形胜之地，拥百万之众，又得孙权为之外应，宜若无所却顾者。然赵俨襄阳之役不肯穷追关羽，劝留之为权害，操深然其说；权请擒关羽自效，操发露其奏，射以示羽，而使之走。夫以操之强，犹欲学战国两利而俱存之说，使自树其敌，而以区区之吴，乃欲外绝蜀援，孤军当操，不已悖乎！力不能当操，势不得不称臣；既称臣，势不得不纳贡而受封爵；心有所不甘，又不得不诡词阿谀，而阴为反复。邢贞一匹夫耳，敢于称诏倨傲，坐车自若，而权以江东两世之王业，至于俯首都亭，群臣流涕，此皆伯符父子之所伤心于地下，而鲁肃之所逆料者也。得十荆州，足偿其辱否？肃之言曰宜相辅协，与之同仇；曰总括九州，先成帝业。权虽有负此言，然黄初以后，魏好不继，蜀使仍通，事到无可奈何，终不出肃之所料，而徒然挂叛名于魏国，窃尊号于暮年，先王之姊妹不终，合肥之号令不远，自埋自搰，形同狐鼠，不用良谋，祗取辱焉。且权绝蜀好之后，其不亡于魏者，幸也。蜀修关羽之怨伐吴，吴求救于魏，刘晔劝袭之，赖魏主不从以免出兵。后魏伪助讨备，仍欲袭之，赖陆逊收兵以免。及至钟会伐蜀，吴不力救，遂至两亡，此皆日后之明验也。然则知此者，孔明、子敬而外无人乎！曰史称曹操方作书，闻权以荆州资刘备，不觉落笔于手。夫荆州已非曹有，以一家物与一家，与操何与？而乃骇然震惊者，正恐鲁肃之计行，两雄相倚而天下难争故也。呜呼！操之才所以终出孙、刘上哉！</span>
<span class="c1">◎《汉晋春秋》曰：吕范劝留备，肃曰：“不可。将军虽神武命世，然曹公威力实重，初临荆州，恩信未洽，宜以借备，使抚安之。多操之敌，而自为树党，计之上也。”权即从之。</span>
曹公闻权以土地业备，方作书，落笔于地。
<span class="c1">◎《通鉴考异》曰：恐操不至于是，今不取。◎何焯曰：著此句，以见肃计非左。◎李安溪曰：周瑜在则可，如无瑜者，权必不能独当操，无玄德即无吴耳。子敬之谋，未为非也。</span>

9. <span id="卷五十四·吴书九·周瑜鲁肃吕蒙传第九-鲁肃-9"></span>
周瑜病，因上疏曰：
<span class="c1">宋本“因”作“困”。</span>
“当今天下，方有事役，是瑜乃心夙夜所忧，愿至尊先虑未然，然后康乐。今既与曹操为敌，刘备近在公安，边境密迩，百姓未附，宜得良将以镇抚之。鲁肃智略足任，乞以代瑜。瑜陨踣之日，所怀尽矣。”
<span class="c1">◎《江表传》载：初瑜疾困，与权笺曰：“瑜以凡才，昔受讨逆殊特之遇，委以腹心，遂荷荣任，统御兵马，志执鞭弭，自效戎行。规定巴蜀，次取襄阳，凭赖威灵，谓若在握。至以不谨，道遇暴疾，昨自医疗，日加无损。人生有死，修短命矣，诚不足惜，但恨微志未展，不复奉教命耳。方今曹公在北，疆埸未静，刘备寄寓，有似养虎，
<span class="c2">◎胡三省曰：言养虎将自遗患。</span>
天下之事，未知终始，
<span class="c2">宋本“未”上有“而”字，误，《通鉴》无之。</span>
此朝士旰食之秋，
<span class="c2">◎胡三省曰：旰，古旦翻，晚也。</span>
至尊垂虑之日也。鲁肃忠烈，临事不苟，可以代瑜。人之将死，其言也善，傥或可采，瑜死不朽矣。”◎案此笺与本传所载，意旨虽同，
<span class="c2">宋本无“传”字，误。</span>
其辞乖异耳。
<span class="c2">《册府》“乖”作“微”，官本“耳”作“矣”。</span>
</span>
即拜肃奋武校尉，代瑜领兵。瑜士众四千余人，奉邑四县，
<span class="c1">即下雋、汉昌、刘阳、州陵四县也。</span>
皆属焉。令程普领南郡太守。肃初住江陵，后下屯陆口，
<span class="c1">◎陆口，见《孙权传》建安十五年。◎顾祖禹曰：昌江山在岳州府平江县东南二里，一名鲁德山，鲁肃尝屯兵于此，后人德之，因名。</span>
威恩大行，众增万余人，拜汉昌太守、
<span class="c1">汉昌，见《孙权传》建安十五年。</span>
偏将军。十九年，从权破皖城，转横江将军。
<span class="c1">横江将军，一人，吴置。</span>

10. <span id="卷五十四·吴书九·周瑜鲁肃吕蒙传第九-鲁肃-10"></span>
先是，益州牧刘璋纲维颓弛，周瑜、甘宁并劝权取蜀，权以咨备，备内欲自规，仍伪报曰：“备与璋托为宗室，冀凭英灵，以匡汉朝。今璋得罪左右，备独竦惧，非所敢闻，愿加宽贷。若不获请，备当放发归于山林。”
<span class="c1">互见《先主传》及注引《献帝春秋》。</span>
后备西图璋，留关羽守，权曰：“猾虏乃敢挟诈！”
<span class="c1">《通鉴》下有“如此”二字。</span>
及羽与肃邻界，数生狐疑，
<span class="c1">《通鉴》作“数生疑贰”。</span>
疆埸纷错，肃常以欢好抚之。备既定益州，权求长沙、零、桂，
<span class="c1">◎长沙、零陵、桂阳也。◎《孙权传》：建安十九年，权令诸葛瑾从求荆州数郡。</span>
备不承旨，权遣吕蒙率众进取。备闻，自还公安，遣羽争三郡。肃住益阳，
<span class="c1">◎益阳，见《先主传》建安二十年，又见《吕蒙传》。◎赵一清曰：○《元和郡县志》：益阳县，鲁肃筑也，东门登之，望见长沙城邑，人马形色宛然，相去三百里，故老云：“长沙、益阳一时相望”。《方舆纪要》卷八十：龟台山在长沙益阳县东南二里，相传鲁肃曾驻兵于此。○又卷七十六：太平城在武昌蒲圻县西南八十里，孙权遣鲁肃征零陵时所筑。</span>
与羽相拒。肃邀羽相见，
<span class="c1">◎何焯曰：本传曰相见，《吴书》曰趋就，征异。</span>
各驻兵马百步上，但诸将军单刀俱会。肃因责数羽曰：“国家区区本以土地借卿家者，卿家军败远来，无以为资故也。今已得益州，既无奉还之意，但求三郡，又不从命。”语未究竟，坐有一人曰：“夫土地者，惟德所在耳，何常之有！”肃厉声呵之，辞色甚切。羽操刀起谓曰：“此自国家事，是人何知！”目使之去。
<span class="c1">◎《吴书》曰：肃欲与羽会语，诸将疑恐有变，议不可往。肃曰：“今日之事，宜相开譬。刘备负国，是非未决，羽亦何敢重欲干命！”乃趋就羽。羽曰：“乌林之役，左将军身在行间，寝不脱介，戮力破魏，
<span class="c2">◎《通鉴》“魏”作“敌”，是。此时尚不得曰魏也。◎胡三省曰：即谓赤壁之战也。</span>
岂得徒劳，无一塊壤，
<span class="c2">《通鉴》“壤”作“土”。</span>
而足下来欲收地邪？”肃曰：“不然。始与豫州观于长阪，
<span class="c2">宋本“观”作“觐”，《通鉴》同。</span>
豫州之众不当一校，计穷虑极，志势摧弱，图欲远窜，
<span class="c2">◎胡三省曰：谓欲图吴巨也。</span>
望不及此。主上矜愍豫州之身无有处所，不爱土地士人之力，
<span class="c2">《通鉴》“士”作“民”。</span>
使有所庇荫以济其患，而豫州私独饰情，愆德隳好。
<span class="c2">◎《通鉴》“隳”作“堕”。◎胡注：私独，谓私其一己之所独也。堕，读曰隳。</span>
今已藉手于西州矣，
<span class="c2">◎胡三省曰：谓得益州有以藉手也。</span>
又欲翦并荆州之土，斯盖凡夫所不忍行，而况整领人物之主乎！肃闻贪而弃义，必为祸阶。吾子属当重任，曾不能明道处分，以义辅时，而负恃弱众
<span class="c2">元本“弱”作“强”。</span>
以图力争，师曲为老，将何获济？”羽无以答。</span>
备遂割湘水为界，于是罢军。
<span class="c1">◎《孙权传》：会曹公入汉中，备惧失益州，使使求和。权令诸葛瑾报，更寻盟好，遂分荆州长沙、江夏、桂阳以东属权，南郡、零陵、武陵以西属备。</span>

11. <span id="卷五十四·吴书九·周瑜鲁肃吕蒙传第九-鲁肃-11"></span>
肃年四十六，建安二十二年卒。
<span class="c1">◎肃当生于熹平元年，长孙策三岁，长诸葛亮九岁。◎王懋竑曰：鲁肃首建议拒操，周瑜与之同，而肃欲与昭烈协力，瑜意则少异。瑜卒，肃劝权借荆州，至吕蒙直欲图取关羽，盖与肃反矣。瑜荐肃自代，而肃不荐蒙自代也。肃卒，代者自在吕蒙，而权更用严畯。畯书生不闲军旅，固辞；然后以授蒙，盖或肃之遗意抑欲以误羽也。肃卒时年四十六，使肃不死，则樊围必无后患，而操可蹙，北方可图，曹丕不敢称帝矣。事势如此，亦天为之也。</span>
权为举哀，又临其葬。诸葛亮亦为发哀。
<span class="c1">◎何焯曰：既交分不苟，而结好孙氏，专力治操，惟子敬克谐故也。◎赵一清曰：○《寰宇记》卷八十九云：润州丹徒县有鲁肃墓。○《续搜神记》云：王伯阳者，家在京口，东有大冢，传是鲁肃墓。伯阳妻卒，乃平其坟以葬焉。经数年，忽一日伯阳方在厅事中，见一人乘肩舆，从者数十辈，迳前怒谓伯阳曰：“我鲁子敬也，冢在此二百许年矣，君何敢辄相毁坏！”因目左右与之毒手，从者遂牵伯阳下，以刀环筑之数百而去，登时即死，良久乃苏，其环筑处皆发疽溃烂，寻卒。</span>
<span class="c1">◎《吴书》曰：肃为人方严，寡于玩饰，内外节俭，不务俗好。治军整顿，禁令必行，虽在军阵，手不释卷。
<span class="c2">《御览》“卷”作“书”。</span>
又善谈论，能属文辞，思度弘远，有过人之明。周瑜之后，肃为之冠。
<span class="c2">◎袁宏《三国名臣序赞》曰：才为世出，世亦须才，得而能任，贵在无猜。昂昂子敬，拔迹草莱，荷担吐奇，乃搆云台。</span>
</span>
权称尊号，临坛，顾谓公卿曰： “昔鲁子敬尝道此，可谓明于事势矣。”

12. <span id="卷五十四·吴书九·周瑜鲁肃吕蒙传第九-鲁肃-12"></span>
肃遗腹子淑既壮，濡须督张承谓终当到
<span class="c1">“到”上疑脱一“远”字。</span>
至。永安中，为昭武将军、都亭侯、武昌督。建衡中，假节，迁夏口督。所在严整，有方幹。凤皇三年卒。子睦袭爵，领兵马。
<span class="c1">宋本“马”作“焉”。</span>

## 吕蒙

1. <span id="卷五十四·吴书九·周瑜鲁肃吕蒙传第九-吕蒙-1"></span>
吕蒙字子明，汝南富陂人也。
<span class="c1">◎《郡国志》：豫州汝南郡富波，侯国。永元中复。◎惠栋曰：○《十三州志》云：和帝永元九年分汝阴置。○案：富波，汉旧县，建武中省并汝阴，和帝复旧也。○郦元云：县多陂塘以溉道，故曰富波。○案《孙叔敖碑》，“波”与“陂”古字通。◎《一统志》：今河南颍州府阜阳县南。◎谢鍾英曰：当在今河南汝宁府新蔡县东北。</span>
少南渡，依姊夫邓当。当为孙策将，数讨山越。蒙年十五六，窃随当击贼，
<span class="c1">◎赵一清曰：○《寰宇记》卷九十四：湖州乌程县西南三十里有石城山，昔乌程豪族严白虎于山下垒石为城，与吕蒙战所。今山上有弩台，烽火楼之迹犹存。</span>
当顾见大惊，呵叱不能禁止。归以告蒙母，母恚欲罚之，蒙曰：“贫贱难可居，脱误有功，富贵可致。且不探虎穴，安得虎子？”
<span class="c1">◎或曰：数语，一生精神在此。</span>
母哀而舍之。
<span class="c1">蒙素至孝，见《甘宁传》。</span>
时当职吏以蒙年小轻之，曰：“彼竖子何能为？此欲以肉餧虎耳。”他日与蒙会，又蚩辱之。
<span class="c1">蚩，侮也。</span>
蒙大怒，引刀杀吏，出走，逃邑子郑长家。出因校尉袁雄自首，承间为言，策召见奇之，引置左右。

2. <span id="卷五十四·吴书九·周瑜鲁肃吕蒙传第九-吕蒙-2"></span>
数岁，邓当死，张昭荐蒙代当，
<span class="c1">◎或曰：子布不识子敬独识子明，然亦未闻以大将许之也。</span>
拜别部司马。权统事，料诸小将兵少而用薄者，欲并合之。蒙阴赊贳，为兵作绛衣行縢，
<span class="c1">◎顾炎武曰：○《诗》：邪幅在下。○《笺》云：如今行縢也。偪束其胫，自足至膝。《释名》：偪，所以自逼束，今谓之行幐。○言以裹脚，可以跳腾轻便也。</span>
及简日，陈列赫然，兵人练习，权见之大悦，增其兵。从讨丹阳，所向有功，
<span class="c1">◎赵一清曰：○《方舆纪要》卷二十五：吕城在丹阳县东五十四里，相传吕蒙所筑，城址尚存。</span>
拜平北都尉，
<span class="c1">平北都尉一人，吴置。</span>
领广德长。
<span class="c1">广德，见本志《妃嫔传·徐夫人传》。</span>
从征黄祖，祖令都督陈就逆以水军出战。蒙勒前锋，亲枭就首，将士乘胜，进攻其城。祖闻就死，委城走，兵追禽之。权曰：“事之克，由陈就先获也。”
<span class="c1">互见《孙权传》建安十三年。</span>
以蒙为横野中郎将，
<span class="c1">◎横野中郎将，一人，吴置。◎胡三省曰：横野本将军号，以资序未至，故为中郎将。</span>
赐钱千万。
<span class="c1">元本“千”作“十”。</span>

3. <span id="卷五十四·吴书九·周瑜鲁肃吕蒙传第九-吕蒙-3"></span>
是岁，又与周瑜、程普等西破曹公于乌林，围曹仁于南郡。益州将袭肃举军来附，
<span class="c1">◎元本“袭”作“龚”，《通鉴》作“袭”。◎胡注：甘宁先取夷陵，则与益州为邻，故袭肃举军以降。袭姓，肃名。</span>
瑜表以肃兵益蒙，蒙盛称肃有胆用，且慕化远来，于义宜益不宜夺也。
<span class="c1">◎何焯曰：此举征其为万人督矣。</span>
权善其言，还肃兵。瑜使甘宁前据夷陵，曹仁分众攻宁，宁困急，使使请救。诸将以兵少不足分，蒙谓诸将曰：
<span class="c1">宋本“蒙谓瑜、普曰”。</span>
“留凌公绩，
<span class="c1">凌统字公绩。</span>
蒙与君行，解围释急，势亦不久，蒙保公绩能十日守也。”又说瑜分遣三百人柴断险道，贼走可得其马。瑜从之。军到夷陵，即日交战，所杀过半。敌夜遁去，行遇柴道，骑皆舍马步走。兵追蹙击，获马三百匹，方船载还。于是将士形势自倍，乃渡江立屯，与相攻击，曹仁退走，遂据南郡，抚定荆州。
<span class="c1">◎林国赞曰：南郡为荆州之一郡，如本传，似南郡为蒙据，荆州亦赖蒙定，此在关羽破后言之则可，若在曹仁破后言之则误矣。</span>
还，拜偏将军，领寻阳令。
<span class="c1">◎寻阳，见《孙策传》。◎赵一清曰：○《方舆纪要》卷八十五：九江府德化县有寻阳城，汉县，属庐江郡，吴属蕲春郡，三国时为督护要津。</span>

4. <span id="卷五十四·吴书九·周瑜鲁肃吕蒙传第九-吕蒙-4"></span>
鲁肃代周瑜，当之陆口，
<span class="c1">陆口，见《孙权传》建安十五年。</span>
过蒙屯下。肃意尚轻蒙，或说肃曰：“吕将军功名日显，不可以故意待也，君宜顾之。”遂往诣蒙。酒酣，蒙问肃曰： “君受重任，与关羽为邻，将何计略，以备不虞？”肃造次应曰：“临时施宜。”
<span class="c1">◎或曰：写所轻之人见问，不思而答，神理活见。</span>
蒙曰：“今东西虽为一家，而关羽实熊虎也，计安可不豫定？”
<span class="c1">◎李安溪曰：算定于豫。</span>
因为肃画五策。肃于是越席就之，拊其背曰：“吕子明，吾不知卿才略所及乃至于此也。”遂拜蒙母，结友而别。
<span class="c1">◎《江表传》曰：初，权谓蒙及蒋钦曰：“卿今并当涂掌事，
<span class="c2">◎胡三省曰：当涂，犹言当路也。</span>
宜学问以自开益。”蒙曰：“在军中常苦多务，恐不容复读书。”权曰：“孤岂欲卿治经为博士邪？但当令涉猎见往事耳。
<span class="c2">◎师古曰：涉若涉水，猎若猎兽，言历览之，不专精也。</span>
卿言多务，孰若孤？孤少时历《诗》、《书》、《礼记》、《左传》、《国语》，惟不读《易》。至统事以来，省三史、诸家兵书，
<span class="c2">◎何焯曰：三史，似指《战国策》、《史记》、《汉书》。◎潘眉曰：是时谢承《后汉书》尚未成，吴主所谓三史，《史记》、《汉书》及《东观汉记》也。韦昭《吴书》称留赞“好读三史”，亦同。《隋书·经籍志》有吴太子太傅张温撰《三史略》二十九卷。刘知几《史通》目《汉书》、《东观汉记》为班、东二史。</span>
自以为大有所益。如卿二人，意性朗悟，学必得之，宁当不为乎？宜急读《孙子》、《六韬》、《左传》、《国语》及三史。孔子言‘终日不食，终夜不寝以思，无益，不如学也’。光武当兵马之务，手不释卷。孟德亦自谓老而好学。
<span class="c2">◎或曰：孟德自语其儿，此言何从援引？明其为增饰也。</span>
卿何独不自勉勖邪？”蒙始就学，笃志不倦，其所览见，旧儒不胜。
<span class="c2">◎赵一清曰：○陈芬《芸窗私记》：吕蒙读书，开西馆以延俊髦，共相扢扬，识见日进，孙权益重之。今西馆桥是也。○《拾遗记》：吕蒙入吴，吴主劝其学业，蒙乃博览群籍，以《易》为宗。常在孙策座上酣醉，忽卧于梦中诵《周易》一部，俄而惊起，众人皆问之。蒙曰：“向梦见伏羲、文王、周公与我论世祚兴亡之事，日月贞明之道，莫不精穷极妙，未该元旨，故空诵其文耳。”众座皆云“吕蒙呓语通《周易》”。◎弼按：是时孙策已早死，吕蒙安得复在策坐上乎？就令策未死，蒙能于策坐上酣醉乎？此真可谓呓语矣。赵氏喜采是书，无一不误。梁章钜每转录之，亦无一字辨正，可异也。</span>
后鲁肃上代周瑜，过蒙言议，常欲受屈。肃拊蒙背曰：“吾谓大弟但有武略耳，
<span class="c2">◎周寿昌曰：大弟大兄，史传中仅见。</span>
至于今者，学识英博，非复吴下阿蒙。”
<span class="c2">◎顾炎武曰：○《抱朴子》：祢衡游许下，自公卿国士以下，衡初不称其官，皆名之曰阿某，或以姓呼之为某儿。《三国志》注：非复吴下阿蒙。○《世说》注：阮籍谓王浑曰：“与卿语，不如与阿戎语。〖浑子戎。〗○皆是其小时之称也。</span>
蒙曰：“士别三日，即更刮目相待。大兄今论，何一称穰侯乎。
<span class="c2">◎或曰：穰侯句未详。</span>
兄今代公瑾，既难为继，且与关羽为邻。斯人长而好学，读《左传》略皆上口，梗亮有雄气，然性颇自负，好陵人。今与为对，当有单复
<span class="c2">◎本志《周鲂传》云：臣知无古人单复之术。◎《魏志·文纪》注引《典论·自叙》云：以单攻复。◎严衍曰：单复，犹言表里也。此以著衣为喻，言国家虽与西蜀连和，然人心难测，不可信外而忘内，其防人为己处，须存两条心，如著衣者，有表必有里也。</span>
以卿待之。”
<span class="c2">卿，当作“乡”，同“向”，各本皆误。</span>
密为肃陈三策，肃敬受之，秘而不宣。权常叹曰：“人长而进益，如吕蒙、蒋钦，盖不可及也。富贵荣显，更能折节好学，耽悦书传，轻财尚义，所行可迹，并作国士，不亦休乎！”</span>

5. <span id="卷五十四·吴书九·周瑜鲁肃吕蒙传第九-吕蒙-5"></span>
时蒙与成当、宋定、徐顾屯次比近，三将死，子弟幼弱，权悉以兵并蒙。蒙固辞，陈启顾等皆勤劳国事，子弟虽小，不可废也。书三上，权乃听。蒙于是又为择师，使辅导之，其操心率如此。

6. <span id="卷五十四·吴书九·周瑜鲁肃吕蒙传第九-吕蒙-6"></span>
魏使庐江谢奇为蕲春典农，
<span class="c1">◎蕲春，见《孙权传》建安十八年、黄武二年。◎谢鍾英曰：谢奇事在鲁肃代周瑜之后，瑜卒于建安十五年，则谢奇事当在十五年后。◎弼按：谢奇事在立坞之前，立坞在建安十六年，则谢奇事当在是年。</span>
屯皖田乡，数为边寇。蒙使人诱之，不从，则伺隙袭击，奇遂缩退，其部伍孙子才、宋豪等，皆携负老弱，诣蒙降。
<span class="c1">◎《孙权传》：建安十八年，初曹公恐滨江郡县为权所略，征令内徙，民转相惊，自庐江、九江、蕲春、广陵户十余万皆东渡江，江西遂虚。合肥以南，惟有皖城。</span>
后从权拒曹公于濡须，数进奇计，又劝权夹水口立坞，所以备御甚精，
<span class="c1">◎梁章钜曰：○《元和郡县志》云：初，吕蒙守濡须，闻曹公将来，夹水筑坞，形如偃月，名曰偃月坞。○《舆地志》云：栅江口，古濡须口也，吴筑两城于北岸，魏置栅于南岸。◎赵一清曰：○《方舆纪要》卷二十九：王氏希先曰：“三国鼎立，南北瓜分之际，两淮间常为战场。孙仲谋立坞濡须，曹操先计后战，不能争也。”○观王氏之言，则知子明之谋善矣。今人艳称其袭取荆州之奇谲，而不知其保障江淮之功大也。◎互见《孙权传》建安十八年。</span>
<span class="c1">◎《吴录》曰：权欲作坞，诸将皆曰： “上岸击贼，洗足入船，何用坞为？”吕蒙曰：“兵有利钝，战无百胜，如有邂逅，敌步骑蹙人，不暇及水，其得入船乎？”权曰：“善。”遂作之。</span>
曹公不能下而退。

7. <span id="卷五十四·吴书九·周瑜鲁肃吕蒙传第九-吕蒙-7"></span>
曹公遣朱光为庐江太守，屯皖，大开稻田，
<span class="c1">◎赵一清曰：○《寰宇记》卷百二十五：吴塘陂在舒州怀宁县西二十里，皖水所注，此塘即朱光所开。○一清按：刘馥为扬州刺史，与治吴塘，则不始于光也。○《记》又云：吕蒙凿石通水，注稻田三百余顷，功利及人。先未立庙，里人以灊山庙在吴陂之侧，因指名以祀焉。</span>
又令间人招诱鄱阳贼帅，使作内应。蒙曰：“皖田肥美，若一收孰，彼众必增，
<span class="c1">◎胡三省曰：收孰，谓稻成熟而收之也。有粮，则可以增众。孰，古“熟”字，通。</span>
如是数岁，操态见矣，宜早除之。”乃具陈其状。于是权亲征皖，引见诸将，问以计策。
<span class="c1">◎《吴书》曰：诸将皆劝作土山，添攻具，蒙趋进曰： “治攻具及土山，必历月乃成，
<span class="c2">宋本“月”作“日”，《通鉴》同。</span>
城备既脩，外救必至，不可图也。且乘雨水以入，
<span class="c2">《通鉴》“且”下有“吾”字。</span>
若留经日，
<span class="c2">何焯校改“日”作 “月”。</span>
水必向尽，还道艰难，蒙窃危之。今观此城，不能甚固，以三军锐气，四面并攻，不移时可拔，及水以归，全胜之道也。”权从之。</span>
蒙乃荐甘宁为升城督，
<span class="c1">升城督，战时置，非常制。</span>
督攻在前，
<span class="c1">◎《甘宁传》：宁手持练，身缘城，为吏士先，卒破获朱光。计功，吕蒙为最，宁次之。</span>
蒙以精锐继之。侵晨进攻，蒙手执枹鼓，
<span class="c1">枹，音肤。</span>
士卒皆腾踊自升，食时破之。
<span class="c1">互见《孙权传》建安十九年。</span>
既而张辽至夹石，
<span class="c1">◎夹石，即夹口，见《魏志·蒋济传》。◎胡三省曰：夹石在今安庆府桐城县北四十七里，今名西峡山。◎赵一清曰：《方舆纪要》卷二十六：南硖戍在桐城县西北四十七里，即夹石山也。汉建安十九年，孙权攻皖，张辽驰救，至硖石，闻城已破，筑垒硖石南而还。○《寰宇记》卷一百二十五：南硖戍是古南庐州，因名南。</span>
闻城已拔，乃退。权嘉其功，即拜庐江太守，所得人马皆分与之，别赐寻阳屯田六百人，官属三十人。蒙还寻阳，未期而庐陵贼起，诸将讨击不能禽，权曰：“鸷鸟累百，不如一鹗。”
<span class="c1">◎鹗，鉴本作“鸮”，误。◎周寿昌曰：○《汉书》：邹阳谏吴王曰：“臣闻鸷鸟累百，不如一鹗。”○吴王正引此语。◎弼按：○此语见《邹阳传》。○孟康曰：鹗，大雕也。○师古曰：鸷击之鸟，鹰鸇之属也。鹗自大鸟，而鸷者而非雕也。</span>
复令蒙讨之。蒙至，诛其首恶，余皆释放，复为平民。

8. <span id="卷五十四·吴书九·周瑜鲁肃吕蒙传第九-吕蒙-8"></span>
是时刘备令关羽镇守，专有荆土，权命蒙西取长沙、零、桂三郡。蒙移书二郡，望风归服，
<span class="c1">◎何焯曰：孙氏自武烈为长沙太守，讨平区星，任用良吏，又越境寻讨零、桂诸贼以全异国，三郡怀之，故移书即下。虽以昭烈之得人心，不如其素服从于孙氏也。子明小数，岂得贪天之功哉？</span>
惟零陵太守郝普城守不降。
<span class="c1">郝普，见《蜀志》《季汉辅臣赞》。</span>
而备自蜀亲至公安，遣羽争三郡。权时住陆口，
<span class="c1">◎陆口，见《孙权传》建安十五年。◎赵一清曰：○《水经·江水注》：江水又入蒲圻县北，迳吕蒙城西。昔孙权征长沙、零、桂所镇也。○《寰宇记》卷百十二：吕蒙城在鄂州蒲圻县西北，即吕蒙所筑，屯兵于此。</span>
使鲁肃将万人
<span class="c1">各本皆作“使普、肃万人”，误。元本作“使鲁肃万人”，亦误。《通鉴》作“使鲁肃将万人”，是。</span>
屯益阳拒羽，
<span class="c1">◎益阳，见《蜀志·先主传》建安十九年，又见前《鲁肃传》。◎胡三省曰：○益阳县属长沙郡。○应劭曰：在益水之阳。○《舆地志》：今潭州安化县，本汉益阳县。○杜佑曰：潭州益阳县，汉故城，在今县东。○宋白曰：益阳故城，在今益阳县东八十里，其城鲁肃所筑。</span>
而飞书召蒙，使舍零陵，急还助肃。初，蒙既定长沙，当之零陵，过酃，
<span class="c1">◎湘东郡治酃，见《孙亮传》太平二年。◎赵一清曰：○《方舆纪要》卷八十一：永州府零陵县有吕蒙城，是蒙所筑。○又卷八十：酃湖在衡州府城东二十里，湖水周三里，深八尺，湛然绿，取水酿酒，极甘美。晋武帝平吴，荐酃酒于太庙。《吴都赋》“飞轻觞而酌酃渌”，是也。</span>
载南阳邓玄之，玄之者，郝普之旧也，欲令诱普。及被书当还，蒙秘之，夜召诸将，授以方略，晨当攻城，
<span class="c1">攻零陵城也。</span>
顾谓玄之曰：“郝子太闻世间有忠义事，
<span class="c1">◎钱大昭曰：杨戏《辅臣赞》“郝普字子大”，此“太”字，误，下同。◎弼按：《辅臣赞》作“子太”，《通鉴》同，钱说误。</span>
亦欲为之，而不知时也。左将军在汉中，为夏侯渊所围。关羽在南郡，今至尊身自临之。近者破樊本屯，救酃，逆为孙规所破。
<span class="c1">◎或曰：此语不可解，疑有脱误。</span>
此皆目前之事，君所亲见也。彼方首尾倒悬，救死不给，岂有余力复营此哉？今吾士卒精锐，人思致命，至尊遣兵，相继于道。今子以旦夕之命，
<span class="c1">◎宋本“子”作 “予”，误，元本作“子太”。◎陈浩曰：“子”字下疑落“太”字。</span>
待不可望之救，犹牛蹄中鱼，冀赖江汉，其不可恃亦明矣。若子太必能一士卒之心，保孤城之守，尚能稽延旦夕，以待所归者，可也。今吾计力度虑，而以攻此，曾不移日，而城必破，城破之后，身死何益于事，而令百岁老母，戴白受诛，岂不痛哉？度此家不得外问，
<span class="c1">◎胡三省曰：此家，谓郝普也。</span>
谓援可恃，故至于此耳。君可见之，为陈祸福。”玄之见普，具宣蒙意，普惧而听之。玄之先出报蒙，普寻后当至。蒙豫敕四将，各选百人，普出，便入守城门。须臾普出，蒙迎执其手，与俱下船。语毕，出书示之，因拊手大笑。普见书，知备在公安，而羽在益阳，惭恨入地。蒙留孙河，委以后事。
<span class="c1">◎《通鉴考异》曰：孙河已死，或他人同姓名耳。◎朱邦衡曰：河，疑作“皎”。《通鉴考异》不得其人，而强为之说也。◎弼按：○《孙权传》：权召蒙助肃，蒙诱普降，尽得三郡将守，因引军还，与孙皎、潘璋并鲁肃兵并进，拒羽于益阳。自以作“孙皎”为是。</span>
即日引军赴益阳。刘备请盟，权乃归普等，
<span class="c1">◎赵一清曰：郝普入吴，仕至廷尉，以隐蕃事见责，自杀，见《胡综传》。而《杨戏传》以麇芳、士仁、郝普、潘濬四叛同赞，其不归蜀可知矣。此传云权归普等，恐未实也。◎弼按：《辅臣赞》亦云普入吴为廷尉。</span>
割湘水，以零陵还之。以寻阳、阳新为蒙奉邑。
<span class="c1">寻阳、阳新，见《孙权传》黄初二年。</span>

9. <span id="卷五十四·吴书九·周瑜鲁肃吕蒙传第九-吕蒙-9"></span>
师还，遂征合肥，既彻兵，为张辽等所袭，蒙与凌统以死扞卫。后曹公又大出濡须，权以蒙为督，据前所立坞，置强弩万张于其上，以拒曹公。曹公前锋屯未就，蒙攻破之，曹公引退。拜蒙左护军、虎威将军。
<span class="c1">◎胡三省曰：虎威，盖孙权置。沈约《志》曹魏置四十号将军，虎威第三十四。◎洪贻孙曰：虎威将军，一人，第五品。</span>

10. <span id="卷五十四·吴书九·周瑜鲁肃吕蒙传第九-吕蒙-10"></span>
鲁肃卒，
<span class="c1">建安二十二年卒。</span>
蒙西屯陆口，肃军人马万余尽以属蒙。又拜汉昌太守，
<span class="c1">汉昌郡，见《孙权传》建安十五年。</span>
食下雋、刘阳、汉昌、州陵。
<span class="c1">此四县为周瑜奉邑，瑜死后属鲁肃，肃死后属蒙。</span>
与关羽分土接境，知羽骁雄，有并兼心，且居国上流，其势难久。初，鲁肃等以为曹公尚存，祸难始构，宜相辅协，与之同仇，不可失也，蒙乃密陈计策曰： “今征虏守南郡，
<span class="c1">孙皎时为征虏将军。</span>
潘璋住白帝，
<span class="c1">◎白帝，见《先主传》建安十七年。◎胡三省曰：此即甘宁据楚关之计也。</span>
蒋钦将游兵万人，循江上下，应敌所在，蒙为国家前据襄阳，如此，何忧于操，何赖于羽？且羽君臣，矜其诈力，所在反覆，不可以腹心待也。今羽所以未便东向者，以至尊圣明，蒙等尚存也。今不于强壮时图之，一旦僵仆，
<span class="c1">◎胡三省曰：僵仆，谓死也。</span>
欲复陈力，其可得邪？”
<span class="c1">◎何焯曰：规取荆州，是蒙本谋，然此传之语多不可信。前据襄阳，或取荆州之后复向襄、樊，若白帝在蜀，潘璋何缘便可往住乎？又此时蒙始逾四十，亦未应便计“一旦僵仆”也。◎李安溪曰：人之识见意计不同如此，若专为割据窃号谋者，则蒙为忠矣。◎韩慕庐曰：如子敬意，岂欲划长江而守之哉？无一刻忘操也。吕蒙所窥者小，不恤远患，而甘近利，开吴、蜀之兵端，成曹氏之篡夺，而权亦称臣屈膝，岁岁被兵。嗟乎！贪功召蒙，误国不细矣。</span>
权深纳其策，又聊复与论取徐州意，
<span class="c1">◎胡三省曰：自广陵以上，皆徐州之地。</span>
蒙对曰：“今操远在河北，新破诸袁，抚集幽、冀，未暇东顾。
<span class="c1">◎何焯曰：尚、熙之死在建安十二年，鲁肃殁于十年之后，而此方云“新破诸袁，抚集幽、冀”，不乖错乎？即蒙陈此计在代肃之先，曹公亦不得远在河北，甚矣作史之难也。◎周寿昌曰：操之破袁，距此已前十年，何云“新破”？此时操方驻军居巢，何云“远在河北”？纵敌国传闻不实，而幽、冀久定，天下皆知，何抚集之有？不知陈氏何忽有此误语？</span>
徐土守兵，闻不足言，
<span class="c1">◎胡三省曰：曹操审定天下之势，虑此熟矣。此兵法所谓地有所不守也。</span>
往自可克。然地势陆通，骁骑所骋，至尊今日得徐州，操后旬必来争，虽以七八万人守之，犹当怀忧。
<span class="c1">◎胡三省曰：吕蒙自量吴国之兵力，不足以北向以争中原者，知车骑之地，非南兵之所便也。</span>
不如取羽，全据长江，形势益张。”权尤以此言为当。及蒙代肃，初至陆口，外倍修恩厚，与羽结好。
<span class="c1">吕蒙、陆逊皆以术谲羽，而骄矜之武夫遂堕其术中矣，惜哉！</span>

11. <span id="卷五十四·吴书九·周瑜鲁肃吕蒙传第九-吕蒙-11"></span>
后羽讨樊，留兵将备公安、南郡。蒙上疏曰：“羽讨樊而多留备兵，必恐蒙图其后故也。蒙常有病，乞分士众还建业，以治疾为名。羽闻之，必撤备兵，尽赴襄阳。大军浮江，昼夜驰上，袭其空虚，则南郡可下，而羽可禽也。”
<span class="c1">◎胡三省曰：此南郡，谓江陵。</span>
遂称病笃，权乃露檄召蒙还，
<span class="c1">◎胡三省曰：露檄，欲使羽知之。</span>
阴与图计。羽果信之，稍撤兵以赴樊。
<span class="c1">◎胡三省曰：果堕蒙计。</span>
魏使于禁救樊，羽尽禽禁等，人马数万，托以粮乏，擅取湘关米。
<span class="c1">◎胡三省曰：吴与蜀分荆州，以湘水为界，故置关。◎赵一清曰：○《方舆纪要》卷七十五：吴、蜀分荆州，以湘水为界，置关水上，以通商旅，谓之湘关。○又卷八十一：湘口关在永州府北十里，潇、湘二水合流处也。</span>
权闻之，遂行，先遣蒙在前。蒙至寻阳，尽伏其精兵    中，
<span class="c1">◎胡三省曰：○ ，居侯翻。，卢谷翻。○《博雅》曰：，舟也。◎赵一清曰：○《水经·赣水注》：谷鹿洲即蓼子洲也，旧作大艑处。○《北堂书钞》云，豫章城西南有     洲，是吕蒙作     大艑处。</span>
使白衣摇橹，作商贾人服，昼夜兼行，至羽所置江边屯候，尽收缚之，是故羽不闻知。
<span class="c1">◎胡三省曰：屯候虽被收缚，使麋、傅无叛心，羽犹可得闻知也。</span>
遂到南郡，士仁、麋芳皆降。
<span class="c1">士仁、麋芳，均见《季汉辅臣赞》。</span>
<span class="c1">◎《吴书》曰：将军士仁在公安拒守，
<span class="c2">◎《辅臣赞》云：仁住公安，统属关羽，与羽有隙，叛迎孙权。</span>
蒙令虞翻说之。
<span class="c2">◎《虞翻传》：吕蒙图取关羽，称疾还建业，以翻兼知医术，请以自随。</span>
翻至城门，谓守者曰：“吾欲与汝将军语。”仁不肯相见。乃为书曰：“明者防祸于未萌，智者图患于将来，知得知失，可与为人，知存知亡，足别吉凶。大军之行，斥候不及施，烽火不及举，此非天命，必有内应。将军不先见时，时至又不应之，独守萦带之城而不降，死战则毁宗灭祀，为天下讥笑。吕虎威欲径到南郡，
<span class="c2">吕蒙时为虎威将军。</span>
断绝陆道，生路一塞，案其地形，将军为在箕舌上耳，
<span class="c2">◎《诗·小雅·大东篇》：维南有箕，载翕其舌。◎郑《笺》云：翕，犹引也。引舌者，谓上星相近。</span>
奔走不得免，降则失义，窃为将军不安，幸熟思焉。”仁得书，流涕而降。翻谓蒙曰：“此谲兵也，
<span class="c2">◎胡三省曰：谓蒙以诡计行兵也。</span>
当将仁行，留兵备城。”遂将仁至南郡。南郡太守麋芳城守，蒙以仁示之，遂降。
<span class="c2">◎何焯曰：观仲翔之辱芳，则《吴书》为不审矣。</span>
◎《吴录》曰：初，南郡城中失火，颇焚烧军器。羽以责芳，芳内畏惧，权闻而诱之，芳潜相和。及蒙攻之，乃以牛酒出降。
<span class="c2">◎《蜀志·关羽传》：麋芳、士仁素皆嫌羽轻己，羽之出军，芳、仁供给军资，不悉相救，羽言“还当治之”，芳、仁咸怀惧不安，于是权阴（谤）〈诱〉芳、仁，芳、仁使人迎权。</span>
</span>
蒙入据城，尽得羽及将士家属，皆怃慰，约令军中不得干历人家，有所求取。蒙麾下士，是汝南人，取民家一笠，以覆官铠，官铠虽公，蒙犹以为犯军令，不可以乡里故而废法，遂垂涕斩之。于是军中震慄，道不拾遗。蒙旦暮使亲近存恤耆老，问所不足，疾病者给医药，饥寒者赐衣粮。羽府藏财宝，皆封闭以待权至。羽还，在道路，数使人与蒙相闻，
<span class="c1">◎或曰：汉祖入彭城，项羽昼夜兼行以破汉；吕蒙入南郡，关羽不速还，又使人探问，宜其败也。◎弼按：关羽此时大敌在前，进退失据，纵还救江陵，已无及矣。</span>
蒙辄厚遇其使，
<span class="c1">蒙前初至陆口，外倍脩恩厚，与羽结好，今已得公安、南郡，仍厚遇羽使，甚矣蒙之谲也。</span>
周游城中，家家致问，或手书示信。羽人还，私相参讯，
<span class="c1">◎胡三省曰：讯，问也。</span>
咸知家门无恙，见待过于平时，故羽吏士无斗心。
<span class="c1">◎胡三省曰：吕蒙所以禽关羽者，摧之而已。</span>
会权寻至，羽自知孤穷，乃走麦城，西至漳乡，
<span class="c1">麦城、漳乡，均见《孙权传》建安二十四年。〖《孙权传》“漳”作“章”。〗</span>
众皆委羽而降。权使朱然、潘璋断其径路，即父子俱获，
<span class="c1">◎《关羽传》：权遣将逆击羽，斩羽及子平于临沮。◎《孙权传》：潘璋司马马忠获羽及其子平、都督赵累等于章乡。</span>
荆州遂定。
<span class="c1">◎李安溪曰：缘此遂令仲谋称臣子桓，责质征朝，几至狼狈。向非先主君臣大义素明，难得屈意和魏者，则白帝之戌不撤，东西之好不修，权之折而入于魏不久矣。蒙徼幸之策，亦殆矣哉，安可以成败论人，而谓鲁子敬之见真短于蒙乎！</span>

12. <span id="卷五十四·吴书九·周瑜鲁肃吕蒙传第九-吕蒙-12"></span>
以蒙为南郡太守，封孱陵侯，
<span class="c1">◎孱陵，见《蜀志·刘璋传》注。◎赵一清曰：○《方舆纪要》卷七十八：吕蒙城在荆州府公安县北二十五里，蒙尝屯孱陵，筑城于此。又孱陵城在公安县西二十五里，汉县，属武陵郡。</span>
<span class="c1">◎《江表传》曰：权于公安大会，吕蒙以疾辞。权笑曰：“禽羽之功，子明谋也，今大功已捷，庆赏未行，岂邑邑邪？”
<span class="c2">“邑邑”与“悒悒”同。悒悒，不乐也。</span>
乃增给步骑鼓吹，
<span class="c2">◎鼓吹，解见《蜀志·刘封传》。◎赵一清曰：○《宋书·乐志》：鼓吹，军乐也。今之从行鼓吹为骑吹，二曲异也。魏、晋世假诸将帅及牙门曲盖鼓吹，斯其时谓之鼓吹矣。</span>
敕选虎威将军官属，并南郡、庐江二郡威仪。
<span class="c2">◎蒙前以破皖功拜庐江太守，此时又以破公安、江陵功拜南郡大守，故并具二郡威仪也。◎《续百官志》：太子洗马，职如谒者。太子出则当直者在前导威仪。◎《晋书·陶侃传》：备威仪，迎母官舍，乡里荣之。</span>
拜毕还营，兵马导从，前后鼓吹，光耀于路。</span>
赐钱一亿，黄金五百斤。蒙固辞金钱，权不许。封爵未下，会蒙疾发，权时在公安，迎置内殿，所以治护者万方，募封内有能愈蒙疾者，赐千金。时有针加，
<span class="c1">◎严衍曰：病势若针线之加也。《通鉴》作“加针”，误。</span>
权为之惨慽，欲数见其颜色，又恐劳动，常穿壁瞻之，见小能下食则喜，顾左右言笑，不然则咄唶，
<span class="c1">◎胡三省曰：咄，当没翻，咨也。唶，子夜翻，叹也。</span>
夜不能寐。
<span class="c1">◎何焯曰：权真有句践之风，虽晚谬多猜，于时欲不为尽死，得乎？</span>
病中瘳，
<span class="c1">瘳，病癒也。</span>
为下赦令，群臣毕贺。后更增笃，权自临视，命道士于星辰下为之请命。年四十二，遂卒于内殿。
<span class="c1">◎蒙死于建安二十四年，当生于光和元年，长孙权四岁。◎何焯曰：周公瑾年止三十六，鲁子敬四十六，吕子明四十二。使子敬十年不死，吴盟尚固，襄、樊举而汉室复兴矣。此孔明所以发哀也。◎王懋竑曰：《纲目》书“冬十月，吕蒙袭取江陵，十二月，蒙卒”，而削其官，盖快之也。◎赵一清曰：○《寰宇记》卷百十二：鄂州嘉鱼县有吕蒙墓。《江夏记》云：“蒲圻县南对陆溪陆路口，一名刀环山，溯流八十里，有吕蒙城，城中有吕蒙墓。”盛宏之《荆州记》：“长沙蒲圻县有吕蒙冢，中有一髑髅，极大；蒙形长伟，疑即蒙髑髅也。”</span>
时权哀痛甚，为之降损。蒙未死时，所得金宝诸赐尽付府藏，敕主者命绝之日皆上还，丧事务约。权闻之，益以悲感。

13. <span id="卷五十四·吴书九·周瑜鲁肃吕蒙传第九-吕蒙-13"></span>
蒙少不修书传，每陈大事，常口占为笺疏。常以部曲事为江夏太守蔡遗所白，蒙无恨意。及豫章太守顾邵卒，权问所用，蒙因荐遗奉职佳吏，权笑曰：“君欲为祁奚耶？”
<span class="c1">◎《左传·襄公三年》：祁奚请老，晋侯问嗣焉，称解狐，其雠也。</span>
于是用之。甘宁粗暴好杀，既尝失蒙意，
<span class="c1">甘宁杀厨下儿事详见《宁传》。</span>
又时违权令，权怒之，蒙辄陈请：“天下未定，斗将如宁难得，宜容忍之。”权遂厚宁，卒得其用。
<span class="c1">◎《朱然传》：虎威将军吕蒙病笃，权问曰： “卿如不起，谁可代者？”蒙对曰：“朱然胆守有余，愚以为可任。”蒙卒，权假然节，镇江陵。</span>

14. <span id="卷五十四·吴书九·周瑜鲁肃吕蒙传第九-吕蒙-14"></span>
蒙子霸袭爵，与守冢三百家，复田五十顷。霸卒，兄琮袭侯。琮卒，弟睦嗣。

15. <span id="卷五十四·吴书九·周瑜鲁肃吕蒙传第九-吕蒙-15"></span>
孙权与陆逊论周瑜、鲁肃及蒙曰：“公瑾雄烈，胆略兼人，遂破孟德，开拓荆州，邈焉难继，
<span class="c1">《通鉴》作“貌焉寡俦”。</span>
君今继之。公瑾昔要子敬来东，致达于孤，孤与宴语，便及大略帝王之业，此一快也。后孟德因获刘琮之势，张言方率数十万众水步俱下。
<span class="c1">◎胡三省曰：张言者，张大而言之。</span>
孤普请诸将，咨问所宜，无適先对，
<span class="c1">◎胡三省曰：无適先对，犹言莫適先对也。適，音的。</span>
至子布、文表，
<span class="c1">秦松字文表，见《张纮传》。</span>
俱言宜遣使修檄迎之，子敬即驳言不可，
<span class="c1">◎胡三省曰：驳，异也，立异议以纠驳众议之非。驳，北角翻。</span>
劝孤急呼公瑾，付任以众，逆而击之，此二快也。且其决计策，意出张、苏远矣；后虽劝吾借玄德地，是其一短，
<span class="c1">◎李安溪曰：子敬劝借玄德地，此策亦未为短。盖荆州新附，其势宜然。若两雄相争，北敌之利。◎何焯曰：鲁、吕各以其时。当操气未衰，屡出巢湖，当共刘氏结好以分其势；及操老而无举吴之志，鼎足势成，不据上游，亦非所以立国也。但当与蜀申约，规取襄、樊，徐方议及耳。</span>
不足以损其二长也。周公不求备于一人，
<span class="c1">《论语》载周公语鲁公言。</span>
故孤忘其短而贵其长，常以比方邓禹也。
<span class="c1">◎胡三省曰：邓禹建策，以开光武中兴之业，而其后不能定赤眉，故以肃比之。◎韩菼曰：子敬总是大段了了，不在小小成败得失计较，其比公瑾英发，或不及之，其沈静似较胜也。比方邓禹，自是知己语。邓之不急取关中，亦是筹万全耳，非其才果不若冯异也。</span>
又子明少时，孤谓不辞剧易，
<span class="c1">剧，难也。</span>
果敢有胆而已；
<span class="c1">冯本“胆”作“瞻”，误。</span>
及身长大，学问开益，筹略奇至，可以次于公瑾，但言议英发不及之耳。图取关羽，胜于子敬。子敬答孤书云：‘帝王之起，皆有驱除，羽不足忌。’
<span class="c1">◎胡三省曰：谓关羽之强，適足为吴之驱除也。</span>
此子敬内不能辨，
<span class="c1">《通鉴》作“办”。</span>
外为大言耳，孤亦恕之，不苟责也。然其作军，屯营不失，令行禁止，部界无废负，
<span class="c1">◎胡三省曰：谓部界之内，无有废职以为罪负也。◎或曰：负，疑作“务”。</span>
路无拾遗，其法亦美也。”
<span class="c1">◎何焯曰：子敬作军，几于孔明之法，二人故足相友。</span>

16. <span id="卷五十四·吴书九·周瑜鲁肃吕蒙传第九-吕蒙-16"></span>
评曰：曹公乘汉相之资，挟天子而扫群桀，新荡荆城，仗威东下，
<span class="c1">宋本“下”作“夏”。</span>
于时议者莫不疑贰。周瑜、鲁肃建独断之明，出众人之表，实奇才也。吕蒙勇而有谋断，识军计，谲郝普，禽关羽，最其妙者。
<span class="c1">◎何焯曰：谲普细务，而与禽关羽并论者，其取南郡亦谲兵也。</span>
初虽轻果妄杀，终于克己，有国士之量，岂徒武将而已乎！孙权之论，优劣允当，故载录焉。
<span class="c1">◎王懋竑曰：孙权之遣周瑜与先主并力拒曹操，而赤壁之战，瑜独有其功，其攻南郡亦不与先主俱。先主顾以其间南收四郡，非瑜意也。瑜乘战胜之威，以操为不足畏，而疑忌先主特甚，权则以新破操，操必来攻，仍欲指先主以并力，其意少异。故权以妹妻先主，而先主亦诣京见权，劝权徙治秣陵。陈《志》所云“绸缪恩纪”，盖其实然。权固曰“非刘豫州莫可以当曹操”，而隆中定计，亦云“权可与为援而不可图”，是时绝未有相图之意也。权既不纳瑜之言，而瑜卒后，卒从鲁肃，而以南郡借先主，盖虑程普之不能以守南郡，而操之所惮惟先主，天下所共知，故欲藉其力以拒操。操之南征，向濡须而不向南郡，乃避先主而不攻，则权之计未为不得也。至建安十八年，操攻濡须，不克而退。十九年，权又克庐江，禽朱光，操不能与争。于是权亦知操之不足畏，而无所藉于先主，遂有图取荆州之意。会先主已得益州，而不以南郡还吴，权之忿恨益甚，又以关羽在南郡，度未可攻，故遣吕蒙袭取三郡。后卒中分荆州，而吕蒙之计自是得行，未尝一日忘南郡，而羽疎不之防，蒙遂乘其隙而取之。凡此间隙之开，始于周瑜而成于吕蒙，若权之前后自有猾计，其或从或不从，亦非因人为转移也。而使周瑜不以道病卒，则必取蜀，而先主几无驻足之地。又使权得荆州后而曹操不死，则当先主伐吴时，操必以大军蹙吴，魏攻其外，蜀攻其内，江东成败之机，殆未可料。此皆天焉，非人力之所与也。世皆以图取荆州为吕蒙之功，而不知其几败江东之业，是特有天幸耳。大抵吴之诸臣，周瑜雄略似孙伯符，有并吞中原之志，而不专于自守；鲁肃明于大势，欲合吴、蜀以拒操，为三分之计；至吕蒙则一以谲诡为自利计，而不顾其后，虽有攻战之材，非瑜、肃比也。权自得南郡，请降于魏，屈辱已甚，使不图南郡而与蜀交好，其屈辱岂至于此？其后权卒绝魏，而与蜀交好者，终其身，盖亦有鉴于此也。</span>
