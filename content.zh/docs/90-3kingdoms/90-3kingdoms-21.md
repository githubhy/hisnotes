---
weight: 22
title: 卷二十一·魏书二十一·王卫二刘傅传第二十一
---

# 卷二十一·魏书二十一·王卫二刘傅传第二十一

1. <span id="卷二十一·魏书二十一·王卫二刘傅传第二十一-1"></span>
魏书二十一王卫二刘傅传第二十一
三国志二十一

2. <span id="卷二十一·魏书二十一·王卫二刘傅传第二十一-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">王粲传·A 部分 校录：le_minuit</span>
<span class="c1">王粲传·B、E 部分 校录：唐并儿</span>
<span class="c1">王粲传·C、D 部分、傅嘏传 校录：诸葛萧萧</span>
<span class="c1">卫觊传 校录：未曾冷却</span>
<span class="c1">刘廙传 校录：擎骥</span>
<span class="c1">刘劭传 校录：鬼谷王诩</span>
<span class="c1">复校：擎骥</span>

## 王粲

1. <span id="卷二十一·魏书二十一·王卫二刘傅传第二十一-王粲-1"></span>
王粲字仲宣，山阳高平人也。
<span class="c1">◎山阳高平，见《刘表传》。◎惠栋曰：○郦元云：有高平山，县取名焉。</span>
曾祖父龚，祖父畅，
<span class="c1">◎惠栋曰：《司隶校尉鲁峻碑》作“畼”。</span>
皆为汉三公。
<span class="c1">◎张璠《汉纪》曰：龚字伯宗，有高名于天下。顺帝时为太尉。
<span class="c2">◎范《书·王龚传》：初举孝廉，稍迁青州刺史，劾奏贪浊二千石数人，安帝嘉之，征拜尚书。擢司隶校尉，迁汝南太守。征为太仆，转太常，迁司空，拜太尉。深疾宦官专权，上书极言其状。在位五年，以老病乞骸骨，卒于家。</span>
初，山阳太守薛勤丧妻不哭，将殡，临之曰：“幸不为夭，复何恨哉？”及龚妻卒，龚与诸子并杖行服，时人或两讥焉。
<span class="c2">◎沈钦韩曰：薛勤慕庄子之达生，判合之亲丧同行路，固可讥矣。若龚率由典礼，齐衰期杖，十五月而禫，期丧之重，未有过于妻子者，于龚何所讥乎？◎周寿昌曰：○《风俗通义》云：山阳太守薛恭祖丧其妻，不哭，临殡，于棺上大言：“自同恩好四十余年，服食禄赐，男女成人，幸不为夭，复何恨哉？今相及也。”谨案，礼，为適妻杖，重于宗也。妻者，既齐于己，垂统传重，其为恩笃矣，何有死丧之感，终始永绝，而曾无戚容？此为矫情，伪之至也！太尉山阳王龚与诸子并杖，太傅汝南陈蕃、袁隗皆制衰绖，列在服位，躬入隧，哀以送之，近得礼中，王龚诸子并杖，亦过矣。○大约当时讥龚者，讥其与诸子并杖行服，不能列在服位也。</span>
畅字叔茂，名在八俊。灵帝时为司空，
<span class="c2">◎范《书·王畅传》：初举孝廉，辞病不就。大将军梁商特辟，举茂才，四迁尚书令，出为齐相。征拜司隶校尉，转渔阳太守，所在以严明为称。坐事免官。太尉陈蕃荐畅清方公正，复为尚书，寻拜南阳太守。奋厉威猛，豪党有秽衅者，莫不纠发。征为长乐卫尉，迁司空，数月，以水灾策免。明年，卒于家。◎沈钦韩曰：袁《纪》云“畅与李膺等下狱诛”，误。</span>
以水灾免，而李膺亦免归故郡，二人以直道不容当时。天下以畅、膺为高士，诸危言危行之徒皆推宗之，愿涉其流，惟恐不及。会连有灾异，而言事者皆言三公非其人，宜因其变，以畅、膺代之，则祯祥必至。由是宦竖深怨之，及膺诛死而畅遂废，终于家。
<span class="c2">互见《刘表传》注引谢承《汉书》。</span>
</span>
父谦，为大将军何进长史。
<span class="c1">◎梁章钜曰：○谦之历官不可考。○曹子建《王仲宣诔》云：伊君显考，奕叶佐时，入管机密，朝政以治；出临朔岱，庶绩咸熙。○盖亦当时一显宦矣。</span>
进以谦名公之胄，欲与为婚，见其二子，使择焉。谦弗许。以疾免，卒于家。

2. <span id="卷二十一·魏书二十一·王卫二刘傅传第二十一-王粲-2"></span>
献帝西迁，粲徙长安，左中郎将蔡邕见而奇之。时邕才学显著，贵重朝廷，常车骑填巷，宾客盈坐。闻粲在门，倒屣迎之。粲至，年既幼弱，容状短小，一坐尽惊。邕曰：“此王公孙也，有异才，吾不如也。吾家书籍文章，尽当与之。”
<span class="c1">◎范《书·列女传·董祀妻蔡文姬传》：曹操问文姬曰：“闻夫人家多坟籍，犹能记忆之不？”文姬曰：“昔亡父赐书四千许卷，流离涂炭，罔有存者。今所诵忆，裁四百余篇耳。”◎惠栋曰：○张华《博物志》云：蔡邕有书近万卷，汉末载数车与王粲。○又《邕集·巴郡太守谢表》云：诏书前后赐《礼经》、素字《尚书章句》、《白虎议奏（议）》，合成二百一十二卷。○盖自秦禁挟书，汉以来非诏书所赐，不敢藏也，晋以后犹然。◎弼按：伯喈藏书尽与仲宣，互见《钟会传》注引《博物记》。</span>
年十七，司徒辟，诏除黄门侍郎，以西京扰乱，皆不就。
<span class="c1">◎粲年十七岁，为汉献帝初平四年，时司徒为淳于嘉。“司徒辟”与“诏除黄门侍郎”为两事，故下文云“皆不就”，陈仁锡本以“司徒辟诏”为句，则不可通矣。◎《续百官志》：黄门侍郎，六百石。◎刘昭注引《献帝起居注》曰：帝初即位，初置侍中、给事黄门侍郎，员各六人。</span>
乃之荆州依刘表。
<span class="c1">◎刘表亦山阳高平人，年十七从王畅受学，时为荆州刺史。同里世交，故粲往依之。◎《御览》卷百八十引《襄沔记》云：王粲宅在襄阳，井犹存。◎盛弘之《荆州记》曰：襄阳西南有徐元直宅，其西北八里方山，山北际河水，山下有王仲宣宅。故《东阿王诔》云：“振冠南岳，濯缨清川。”◎《文选》李善注引盛弘之《荆州记》曰：当阳县城楼，王仲宣登之而作赋。◎刘良注云：仲宣避难荆州，依刘表，遂登江陵城楼，因怀归而有此作，述其进退危惧之情也。◎赋曰：登兹楼以四望兮，聊暇日以销忧。览斯宇之所处兮，实显敞而寡仇。挟清漳之通浦兮，依曲沮之长洲。背坟衍之广陆兮，临皋隰之沃流。北弥陶牧，西接昭丘。华实蔽野，黍稷盈畴。虽信美而非吾土兮，曾何足以少留！遭纷浊而迁逝兮，漫踰纪以迄今。情眷眷而怀归兮，孰忧思之可任？凭轩槛以遥望兮，向北风而开襟。平原远而极目兮，蔽荆山之高岑。路逶迤而修迥兮，川既漾而济深。悲旧乡之壅隔兮，涕横堕而弗禁。昔尼父之在陈兮，有归与之叹音。钟仪幽而楚奏兮，庄舄显而越吟。人情同于怀土兮，岂穷达而异心！惟日月之逾迈兮，俟河清其未极。冀王道之一平兮，假高衢而骋力。惧匏瓜之徒悬兮，畏井渫之莫食。步栖迟以徙倚兮，白日忽其西匿。风萧瑟而并兴兮，天惨惨而无色。兽狂顾以求群兮，鸟相鸣而举翼，原野閴其无人兮，征夫行而未息。心凄怆以感发兮，意忉怛而憯恻。循阶除而下降兮，气交愤于胸臆。夜参半而不寐兮，怅盘桓以反侧。◎《御览》卷六百一引《金楼子》曰：王仲宣昔在荆州，著书数十篇。荆州坏，尽焚其书。今在者一篇，知名之士咸重之。见虎一毛，不知其斑。◎姚范曰：所云一篇，今亦不传。仲宣强识，何难闇写其本，而听湮灭邪？◎姚振宗曰：王仲宣在荆州，以劝刘琮降曹操，遂封侯擢用。及赤壁之败，粲亦随操北归，岂其书未以自随，毁于兵火邪？此事余书不概见，梁元帝必有所据，今无由考见矣。◎又按：○粲在荆州所作，如《文学·官志》、《登楼赋》、《为刘荆州谏袁谭书》、《为刘荆州与袁尚书》之类，梁时所存，实不止一篇，而梁元帝以为今存一篇者，则所作数十篇皆子书，别为一种，非诗文之类可知矣。○《艺文类聚·三十八》、《太平御览·六百八》载粲《荆州文学记·官志》云：有汉荆州牧曰刘君，乃命五业从事宋衷所作文学，延朋徒焉，宣德音以赞之，隆嘉礼以劝之，五载之间，道化大行。耆德故老綦毋闿等，负书荷器，自远而至者三百有余人。◎姚振宗曰：《文学·官志》备载文学祭酒从事及学官弟子姓名、爵里，王粲称 “三百余人”者是也，刘勰称“简约乎篇”亦即指是。《类聚》、《御览》所录皆是《志》序文。又《刘荆州谏袁谭书》、《与袁尚书》，范《书》章怀注云“书见《王粲集》”，可知皆粲作也。</span>
表以粲貌寝而体弱通侻，不甚重也。
<span class="c1">详见后引《博物记》。</span>
<span class="c1">◎臣松之曰：貌寝，谓貌负其实也。通侻者，简易也。
<span class="c2">◎沈钦韩曰：○《淮南子·本经训》：其行侻而顺情。○注：侻，简易也。○魏文帝云“仲宣善于词赋，惜其体弱，不足起其文”，彼论文，此实言体羸，然韦仲将云“仲宣伤于肥戆”，又非体弱者也。◎弼按：韦语亦论文，沈说误。韦语见后“陈留路粹”注。</span>
</span>
表卒。粲劝表子琮，令归太祖。
<span class="c1">◎建安十三年八月，表卒，时粲年三十二岁，在荆州已十六年矣。◎《艺文类聚·五十九》载粲《三辅论》曰：湘潜先生，江滨逸老，将集论云梦，玄公豫焉。先生称曰：“盖闻戎不可动，兵不可扬。今刘牧建德垂芳，名烈既彰矣，曷乃称兵举众，残我波灵？”逸老曰：“是何言与？天生五材，金作明威，长沙不轨，敢作乱违，我牧睹其然，乃赫尔发愤。且上征下战，去暴举顺，州牧之兵，建拂天之旌，鸣振地之鼓，玄胄曜日，犀甲如堵，以此众战，孰能婴御？刘牧之懿，子又未闻乎？履道怀智，休迹显光，洒扫群虏，艾拨秽荒。走袁术于西境，馘射贡乎武当，遏孙坚于汉南，追扬定于折商。</span>
<span class="c1">◎《文士传》载粲说琮曰：“仆有愚计，原进之于将军，可乎？”琮曰： “吾所愿闻也。”粲曰：“天下大乱，豪杰并起，在仓卒之际，强弱未分，故人各各有心耳。当此之时，家家欲为帝王，人人欲为公侯。观古今之成败，能先见事机者，则恒受其福。今将军自度，何如曹公邪？”琮不能对。粲复曰：“如粲所闻，曹公故人杰也。雄略冠时，智谋出世，摧袁氏于官渡，驱孙权于江外，逐刘备于陇右，破乌丸于白登，其余枭夷荡定者，往往如神，不可胜计。今日之事，去就可知也。将军能听粲计，卷甲倒戈，应天顺命，以归曹公，曹公必重德将军。保己全宗，长享福祚，垂之后嗣，此万全之策也。粲遭乱流离，托命此州，蒙将军父子重顾，敢不尽言！”琮纳其言。◎臣松之案：孙权自此以前，尚与中国和同，未尝交兵，何云“驱权于江外”乎？魏武以十三年征荆州，刘备却后数年方入蜀，备身未尝涉于关、陇。而于征荆州之年，便云“逐备于陇右”，既已乖错；又白登在平城，亦魏武所不经，北征乌丸，与白登永不相豫。以此知张骘假伪之辞，而不觉其虚之自露也。凡骘虚伪妄作，不可覆疏，如此类者，不可胜纪。
<span class="c2">《文士传》，详见《曹休传》注。《通鉴》载章陵太守蒯越及东曹掾傅巽等劝琮降操，不采粲说琮事，当亦以《文士传》为不可据也。</span>
</span>
太祖辟为丞相掾，
<span class="c1">◎胡三省曰：汉公府并有掾属，东西曹掾比四百石，余曹比三百石，其属比二百石。三公为天子之股肱，掾属则三公之喉舌，魏、晋置多者或数十人。</span>
赐爵关内侯。太祖置酒汉滨，
<span class="c1">◎《通鉴考异》曰：操恐刘备据江陵，至襄阳即过，日行三百里，引用名士皆至江陵后所为，不得更置酒汉滨，恐误。</span>
粲奉觞贺曰：“方今袁绍起河北，仗大众，
<span class="c1">冯本“仗”作“杖”，误。</span>
志兼天下，然好贤而不能用，故奇士去之。刘表雍容荆楚，坐观时变，自以为西伯可规。士之避乱荆州者，皆海内之俊杰也；表不知所任，故国危而无辅。明公定冀州之日，下车即缮其甲卒，收其豪杰而用之，以横行天下；及平江、汉，引其贤俊而置之列位，使海内回心，望风而愿治，文武并用，英雄毕力，此三王之举也。”后迁军谋祭酒。
<span class="c1">◎《武纪》：建安三年，初置军师祭酒。◎避晋讳，改“师”曰“谋”。</span>
魏国既建，拜侍中。
<span class="c1">建安十八年，魏国初置侍中，比二千石，黄初以来因之。</span>
博物多识，问无不对。
<span class="c1">◎赵一清曰：○《御览》卷五百五十九引《异苑》云：魏武北征蹋顿，升岭眺瞩，见一冈，不生百草。王粲曰：“此必古冢。此人在世，服生矾石死，而石性热，蒸出外，致卉木焦灭。”命即凿之，果得大墓，有矾石满茔。◎弼按：魏武北征在建安十二年，王粲之归魏武在十三年，《异苑》所云，不问而知其诬。</span>
时旧仪废弛，兴造制度，粲恒典之。
<span class="c1">◎何焯曰：以此独为粲立传。◎《晋书·乐志》：汉巴渝舞歌曲，其辞既古，莫能晓其句度。魏初，乃使军谋祭酒王粲改创其词。◎《宋书·乐志》：晋初有桮槃舞，王粲《七释》云七槃陈于广庭是也。</span>
<span class="c1">◎挚虞《决疑要注》曰：
<span class="c2">◎梁章钜曰：“疑要”二字恐误，当作“《决录注》”。《御览·六百九十二·服章部·佩类》乃未引此。◎沈家本曰：《决疑要注》一卷，挚虞撰。《隋志》在《仪注篇》，此注所引粲玉佩事，是记物之书，非纪事之文也。梁氏云“疑要”为“决录”之误，非。</span>
汉末丧乱，绝无玉珮。
<span class="c2">毛本“珮”作“佩”。</span>
魏侍中王粲识旧珮，始复作之。今之玉珮，受法于粲也。</span>

3. <span id="卷二十一·魏书二十一·王卫二刘傅传第二十一-王粲-3"></span>
初，粲与人共行，读道边碑，人问曰：“卿能闇诵乎？”曰：“能。”因使背而诵之，不失一字。观人围棋，局坏，粲为覆之。棋者不信，以帊盖局，
<span class="c1">◎《说文》：帛二幅曰帊。◎《通俗文》：帊，衣襆也。</span>
使更以他局为之。用相比校，不误一道。其强记默识如此。性善算，作算术，略尽其理。善属文，举笔便成，无所改定，时人常以为宿搆；
<span class="c1">宋本“搆”作 “构”。</span>
然正复精意覃思，亦不能加也。
<span class="c1">◎《典略》曰；粲才既高，辩论应机。钟繇、王朗等虽各为魏卿相，
<span class="c2">◎官本《考证》云：各，宋本作“名”。</span>
至于朝廷奏议，皆阁笔不能措手。
<span class="c2">◎姚范曰：朗与张昭、赵昱发名。又陈琳《与张纮书》有“景兴在此”之言，则《典略》未可信，且传注载其奏议亦卓然也。</span>
</span>
著诗、赋、论、议垂六十篇。
<span class="c1">◎粲所著有《尚书释问》四卷、《去伐论集》三卷、《汉末英雄记》十卷、《集》十一卷。《英雄记》，见《武纪》初平元年。◎《旧唐书·元行冲传》：行冲著《释疑论》曰：“王粲称伊、雒以东，淮、海以北，康成一人而已，莫不宗焉。咸云先儒多阙，郑氏道备，粲窃嗟怪，因求其学。得《尚书注》，退而思之，以尽其意，意皆尽矣，所疑之者，犹未喻焉。凡有二卷，列于其集。◎侯康曰：王粲《尚书问》二篇，载《粲集》中，后田琼、韩益答其义，因成《释问》四卷，《隋志》但称王粲撰，似未合。◎胡玉缙曰：○《颜氏家训·勉学篇》：博陵崔文彦尝说《王粲集》中难郑玄《尚书》事，崔转为诸儒道之，始将发口，悬见排蹙，云“文集止有诗、赋、铭、诔，岂当论经书事乎”？崔笑而退，竟不以《粲集》示之。○据此，则王粲《尚书问》在《集》内，北齐本与唐本同也。◎马国翰曰：隋、唐志载王粲《去伐论》，今佚。《艺文类聚》引《去伐论》一篇，题晋袁宏，书名同而撰人异。◎钟嵘《诗品》曰：魏侍中王粲诗，其源出于李陵发愀怆之词，文秀而质羸，在曹、刘间别构一体，方陈思不足，比魏文有余。◎《文心雕龙·诠赋篇》曰：仲宣靡密，发端必遒。◎《杂文篇》云：仲宣《七释》，致辩于事理。◎《才略篇》云：仲宣溢才，捷而能密，文多兼善，辞少瑕累，摘其诗赋，则七子之冠冕乎。◎张溥《百三家·王侍中集》辑本一卷。严可均《全三国文》辑本二卷；冯（维） 〈惟〉讷《诗纪》辑存乐府诗十二篇，又有《赠士孙萌诗》，见《董卓传》注。</span>
建安二十一年，从征吴。
<span class="c1">◎《书钞·一百三十七》、《一百三十八》，《艺文类聚·八》，《初学记·六》引粲《浮淮赋》云：从王师以南征兮，浮淮水而遐逝。背涡浦之曲流兮，望马丘之高澨。泛洪榜于中潮兮，飞轻舟乎滨济。建众樯以成林兮，譬巫山之树艺。◎又《艺文类聚·三十七》载粲《吊夷齐文》云：岁旻秋之仲月，从王师以南征。济河、津而长驱，踰芒阜之峥嵘。览首阳于东隅，见孤竹之遗灵。心于悒而感怀，意惆怅而不平。望坛宇而遥吊，抑悲古之幽情。◎按：《武纪》建安二十一年十月征孙权，此云仲秋，稍有不合。◎又戴延之《西征记》云：洛阳东北首阳山有夷齐祠，今在偃师县西北。◎蒋超伯曰：王粲《从军诗》“我君顺时发，桓桓东南征”，又云“筹策运帷幄，一由我圣君”，又《柳赋》云“昔我君之定武，致天届而徂征。元子从而抚军，植嘉木于兹庭”，皆谓操也，可谓心乎曹氏矣。</span>
二十二年春，道病卒，时年四十一。
<span class="c1">◎粲当生于熹平六年丁巳。◎曹子建《诔》云：建安二十二年正月二十四日戊申，魏故侍中、关内侯王君卒。呜呼哀哉！皇穹神察，喆人是恃，如何灵祗，歼我吉士？谁谓不庸，早世即冥；谁谓不伤，华繁中零。存亡分流，夭遂同期，朝闻夕没，先民所思。何用诔德，表之素旗；何以赠终，哀以送之。遂作诔曰：猗欤侍中，远祖弥芳，公高建业，佐武伐商。爵同齐鲁，邦祀绝亡，流裔毕万，勋绩惟光。晋献赐封，于魏之疆，天开之祚，末胄称王。厥姓斯氏，条分叶散，世滋芳烈，扬声秦汉。会遭阳九，炎光中蒙，世祖拨乱，爰建时雍。三台树位，履道是钟，宠爵之加，匪惠惟恭。自君二祖，为光为龙，佥曰休哉，宜翼汉邦。或统太尉，或掌司空，百揆惟叙，五典克从，天静人和，皇教遐通。伊君显考，奕叶佐时，入管机密，朝政以治。出临朔岱，庶绩咸熙，君以淑懿，继此洪基。既有令德，材技广宣，强记洽闻，幽赞微言。文若春华，思若涌泉，发言可咏，下笔成篇。何道不洽，何艺不闲，棋局逞巧，博奕惟贤。皇家不造，京室陨颠，宰臣专制，帝用西迁。君乃羁旅，离此阻艰，翕然凤举，远窜荆蛮。身穷志达，居鄙行鲜，振冠南岳，濯缨清川，潜处蓬室，不干势权。我公奋钺，耀威南楚，荆人或违，陈戎讲武。君乃义发，算我师旅，高尚霸功，投身帝宇，斯言既发，谋夫是与。是与伊何，响我明德，投戈编鄀，稽颡汉北。我公实嘉，表扬京国，金龟紫绶，以彰勋则。勋则伊何，劳谦靡已，忧国忘家，殊略卓峙。乃署祭酒，与君行止，算无遗策，画无失理，我王建国，百司儁乂。君以显举，秉机省闼，戴蝉珥貂，朱衣皓带。入侍帷幄，出拥华盖，荣曜当世，芳风晻蔼。嗟彼东夷，凭江阻湖，骚扰边境，劳我师徒。光光戎路，霆骇风徂，君侍华毂，辉辉王涂。思荣怀附，望彼来威，如何不济，运极命衰。寝疾弥留，吉往凶归，呜呼哀哉！翩翩孤嗣，号恸崩摧，发轸北魏，远迄南淮，经历山河，涕泣如颓。哀风兴感，行云徘徊，游鱼失浪，归鸟忘栖，呜呼哀哉！吾与夫子，义贯丹青，好和琴瑟，分过友生。庶几遐年，携手同征，如何奄忽，弃我夙零。感昔宴会，志各高厉，予戏夫子，金石难弊。人命靡常，吉凶异制，此欢之人，孰先殒越？何寤夫子，果乃先逝，又论死生，存亡数度。子犹怀疑，求之明据，傥独有灵，游魂泰素。我将假翼，飘飖高举，超登景云，要子天路。丧柩既臻，将反魏京，灵轜回轨，自骥悲鸣。虚廓无见，藏景蔽形，孰云仲宣，不闻其声。延首叹息，雨泣交颈，嗟乎夫子，永安幽冥。人谁不没，达士徇名，生荣死哀，亦孔之荣。呜呼哀哉！◎弼按：陈思之薨，年亦四十一，旷代逸才，享年相若，汉南独步，异曲同工，所谓“既伤逝者，行自念也”。然仲宣无嗣，子建有子，似稍差胜矣。◎《寰宇记》卷十四：王粲墓在济州任城县南五十二里。◎《世说》云：王仲宣好驴鸣，既葬，文帝临其丧，顾语同游曰：“王好驴鸣，可各作一声以送之。”赴客皆一作驴鸣。</span>
粲二子，为魏讽所引，诛。后绝。
<span class="c1">◎《钟会传》注引《博物记》曰：初，王粲与族兄凯俱避地荆州，刘表欲以女妻粲，而嫌其形陋而用率，乃以妻凯，凯生业。蔡邕有书近万卷，末年载数车与粲，粲亡后，相国掾魏讽谋反，粲子与焉，既被诛，邕所与书悉入业。◎《魏氏春秋》云：文帝既诛粲二子，以业嗣粲。</span>
<span class="c1">◎《文章志》曰：太祖时征汉中，闻粲子死，叹曰：“孤若在，不使仲宣无后。”
<span class="c2">◎《武纪》：建安二十四年九月，魏讽反。十月，军还洛阳。</span>
</span>

4. <span id="卷二十一·魏书二十一·王卫二刘傅传第二十一-王粲-4"></span>
始文帝为五官将，及平原侯植皆好文学。粲与北海徐幹字伟长、
<span class="c1">北海剧人。</span>
广陵陈琳字孔璋、陈留阮瑀字元瑜、
<span class="c1">◎陈留尉氏人。◎胡三省曰：○《姓谱》：殷有阮国，在岐、渭之间。《周诗》有侵阮阻楚辞。子孙以国为姓，后汉有己吾令阮敦。</span>
汝南应瑒
<span class="c1">汝南南顿人。</span>
字德琏、
<span class="c1">瑒，音徒哽反，一音暢也。
<span class="c2">冯本“畅”下无“也”字。</span>
</span>
东平刘桢
<span class="c1">东平宁阳人。</span>
字公幹并见友善。
<span class="c1">◎刘咸炘曰：○曾云：因粲而兼叙徐、陈、阮、应、刘事略，仿《孟荀列传》之例。</span>

5. <span id="卷二十一·魏书二十一·王卫二刘傅传第二十一-王粲-5"></span>
幹为司空军谋祭酒掾属，五官将文学。
<span class="c1">◎《隋书·经籍志》：徐氏《中论》六卷，魏太子文学徐幹撰。◎《中论·序》云：予以荀卿子、孟轲怀亚圣之才，著一家之法，继明圣人之业，皆以姓名自书，犹至于今，厥字不传。原思其故，皆由战国之世，乐贤者寡，同时之人，不早记录。岂况徐子《中论》之书，不以姓名为目乎？恐历久远，名或不传。故不量其才，喟然感叹，先目其德，以发其姓名，述其雅好不刊之行，属之篇首，以为之序。其辞曰：世有雅达君子者，姓徐名幹，字伟长，北海剧人也。其先业以清亮臧否为家，世济其美，不陨其徳，至君之身十世矣。君含元休清明之气，持造化英哲之性，放口而言，则乐颂九德之文；通耳而识，则教不再告；未志乎学，盖已诵文数十万言矣。年十四，始读五经，发愤忘食，下帷专思，以夜继日，父恐其得疾，常禁止之。故能未至弱冠学五经，悉载于口，博览传记，言则成章，操翰成文矣。此时灵帝之末年也，国典堕废，冠族子弟结党权门，交援求名，兢尚爵号。君病俗迷昏，遂闭户自守，不与之群，以六籍娱心而已。君子之达也，学无常师，有一业胜己者，便从学焉，必尽其所知而后释之，有一言之美，不令过耳，必心识之。志在总众言之长，统道德之微，耻一物之不知，愧一艺之不克，故日夜亹亹，昃不暇食，夕不解衣，昼则研精经纬，夜则历观列宿。考混元于未形，补圣德之空缺，诞长虑于无穷，旌微言之将坠，何暇讙小学，治浮名，与俗士相弥缝哉！故浮浅寡识之人，適解驱使荣利，岂知大道之根？然其余以疏略为太简，曾无忧乐，徒以为习书之儒，不足为上，欣之者众，辨之者寡，故令君州闾之称不早彰彻，然秉正独立，志有所存，俗之毁誉，有如浮云。若有觉而还反者，则以道进之，忘其前之谤己也。其犯而不校，下学而上达，皆此之类也。于时董卓作乱，幼主西迁，奸雄满野，天下无主。圣人之道息，邪伪之事兴，营利之士得誉，守贞之贤不彰，故令君誉闻不振于华夏，玉帛安车不至于门。考其德行文艺，实帝王之佐也，道之不行，岂不惜哉！君避地海表，自归旧都，州郡牧守礼命，踧踖连武欲致之。君以为纵横之世，乃先圣之所厄困也，岂况吾徒哉！有讥孟轲不度其量，拟圣行道，传食诸侯，深美颜渊、荀卿之行。故绝迹山谷，幽居研几，用思深妙，以发疾疚，潜伏延年。会上公拨乱，正路始辟，遂力疾应命，从戍征行。历载五六，疾稍沉笃，不堪王事，潜身穷巷。颐志保真，淡泊无为，惟存正道。环堵之墙，以庇妻子，并日而食，不以为戚。养浩然之气，习羡门之术。时人或有闻其如此，而往观之；或有颇识其真，而从之者。君无不容而见之，厉以声色，度其情志，倡其言论，知可以道长者，则微而诱之，令益者不自觉，而大化阴行。其所匡济，亦已多矣。君之交也，则不以其短，各取其长，而善之取。故少显尽己之交，亦无孜孜和爱之好。统圣人中和之业，蹈贤哲守度之行，渊黙难测，诚宝伟之器也。君之性，常欲损世之有余，益俗之不足。见辞人美丽之文，并时而作，曾无阐弘大义，敷散道教，上求圣人之中，下救流俗之昏者，故废诗、赋、颂、铭、赞之文，著《中论》之书二十篇。其所甄纪，迈君昔志，盖百之一也。文义未究，年四十八，建安二十三年春二月，遭厉疾，大命殒颓，岂不痛哉！余数侍坐，观君之言常怖，笃意自勉，而心自薄也。何则？自顾才志不如之远矣耳！然宗之仰之，以为师表。自君之亡，有子贡山梁之行。故追述其事，粗举其显露易知之数，沉冥幽微，深奥广远者，遗之精通君子，将自赞明之也。◎曾巩曰：臣始见馆阁及世所有徐幹《中论》二十篇，以谓尽于此。及观《贞观政要》，怪太宗称尝见幹《中论·复三年丧篇》，而今书此篇阙。因考之《魏志》，见文帝称幹著《中论》二十余篇，于是知馆阁即世所有幹《中论》二十篇者，非全书也。臣始读其书，察其意而贤之，因其书以求其为人，又知其行之可贤也。惜其有补于世，而识之者少。盖迹其言行之所至，而以世俗好恶观之，彼恶足以知其意哉！顾臣之力，岂足以重其书，使学者尊而信之。因校其脱谬，而序其大略，盖所以致臣之意云。编校书籍臣曾巩上。◎《四库提要》曰：《中论》二卷，汉徐幹撰。幹，北海剧人，事迹附见《魏志·王粲传》，故相沿称为魏人。然幹没后三四年，魏乃受禅，不得遽以帝统予魏。陈寿作史，托始曹操，称为太祖，遂并其僚属均入《魏志》，非其实也。是书隋、唐志皆六卷，《隋志》又注云梁目一卷，《崇文总目》亦作六卷。而晁公武、陈振孙并作二卷，与今本合，则宋人所并矣。书凡二十篇，大都阐发义理，原本经训，而归之于圣贤之道，故前史皆列之儒家。晁公武称李献民所见别本，实有《复三年》、《制役》二篇，是其书在宋仁宗时，尚未尽残阙。今所谓别本者，不可复见，于是二篇遂佚不存。又书前有原序一篇，不题名字，陈振孙以为幹同时所作，今验其文颇类汉人体格，知振孙所言不诬。惟《魏志》称幹卒于二十二年，而序乃作“二十三年二月”，与史颇异。◎弼按：《序》言“幹年四十八，建安二十三年春二月，遭厉疾，大命殒颓”，按《献帝纪》建安二十二年大疫。又按裴注引《魏略》建安二十三年，太子与吴质书曰“昔年疾疫，亲故多离其灾，徐、陈、应、刘，一时俱逝”云云。“昔年”当指二十二年言，《序》称“二十三年”者，传写误“二”为 “三”也。◎《文心雕龙·才略篇》曰：徐幹以赋论标美。◎《诠赋篇》云：伟长博通，时逢壮采。◎《哀吊篇》云：建安哀辞，惟伟长差善。《行女》一篇，时有恻怛。◎《隋志》：魏太子文学徐幹《集》五卷，梁有录一卷，亡。◎严可均《全后汉文》辑存文十篇。冯惟讷《诗纪》辑存五篇。◎洪饴孙曰：建安十六年，文帝为五官中郎将，时副丞相，置官署，有长史、文学、司马、门下贼曹、功曹，践祚后不置。</span>
<span class="c1">◎《先贤行状》曰：幹清玄体道，六行脩备，
<span class="c2">六行，孝、友、睦、姻、任、恤也。</span>
聪识洽闻，操翰成章，轻官忽禄，不耽世荣。建安中，太祖特加旌命，以疾休息。后除上艾长，
<span class="c2">◎《郡国志》：冀州常山国上艾。◎《一统志》：上艾故城，今山西平定州境。</span>
又以疾不行。
<span class="c2">◎《冢记》曰：徐幹坟在潍县东五十里，俗呼博士冢。◎赵一清曰：○《魏书·地形志》：北海郡都昌有徐伟长冢。</span>
</span>

6. <span id="卷二十一·魏书二十一·王卫二刘傅传第二十一-王粲-6"></span>
琳前为何进主簿。进欲诛诸宦官，太后不听，进乃召四方猛将，并使引兵向京城，欲以劫恐太后。琳谏进曰：“《易》称‘即鹿无虞’。
<span class="c1">◎李贤曰：《易·屯卦》六三爻辞也。虞，掌山泽之官。即鹿，犹从禽也。无虞，言不可得。</span>
谚有‘掩目捕雀’。夫微物尚不可欺以得志，况国之大事，其可以诈立乎？今将军总皇威，握兵要，龙骧虎步，高下在心；
<span class="c1">◎惠栋曰：○《左传》旧注云：高下，犹屈申。○杜预云：因时制宜。</span>
以此行事，无异于鼓洪炉以燎毛发。但当速发雷霆，行权立断，违经合道，天人顺之；而反释其利器，更征于他。
<span class="c1">◎范《书·何进传》：夫违经合道，天人所顺，而反委释利器，更征外助。</span>
大兵合聚，强者为雄，所谓倒持干戈，授人以柄；必不成功，
<span class="c1">毛本“成”作“立”。</span>
祇为乱阶。”进不纳其言，竟以取祸。琳避难冀州，袁绍使典文章。袁氏败，琳归太祖。太祖谓曰：“卿昔为本初移书，但可罪状孤而已，恶恶止其身，何乃上及父祖邪？”琳谢罪，
<span class="c1">◎《御览·五百九十七》引《魏书》：琳谢曰：“矢在弦上，不得不发。”</span>
太祖爱其才而不咎。
<span class="c1">◎《隋书·经籍志》：后汉丞相军谋掾陈琳《集》三卷，梁十卷，录一卷。◎《唐经籍志》：陈琳《集》十卷。◎《吴志·张纮传》注引《吴书》曰：纮见陈琳《武库赋》、《应机论》，与琳书，深叹美之。◎弼按：琳、纮同为广陵人。琳《神武赋》见《武纪》建安十二年注。◎《艺文类聚·七十九》载琳《神女赋》云：汉三七之建安，荆野蠢而作仇。赞皇师以南假，济汉川之清流。感诗人之攸叹，想神女之来游。◎盖建安二十一年从征吴时作也。琳《答东阿王笺》、《为曹洪与魏太子书》，俱见《文选》。琳《更公孙瓒与子书》，见《公孙瓒传》注引《典略》，又《答张纮书》，见《吴志·张纮传》注引《吴书》。严可均《全后汉文》辑存文十九篇。冯惟讷《诗纪》辑存乐府诗三篇。</span>

7. <span id="卷二十一·魏书二十一·王卫二刘傅传第二十一-王粲-7"></span>
瑀少受学于蔡邕。
<span class="c1">◎邕为陈留圉人，瑀为陈留尉氏人。◎《御览·三百八十五》引《文士传》云：瑀少有雋才，应机捷丽，就蔡邕学，叹曰：“童子奇眉，朗朗无双。”</span>
建安中都护曹洪欲使掌书记，瑀终不为屈。太祖并以琳、瑀为司空军谋祭酒，管记室，
<span class="c1">◎胡三省曰：汉公府有记室令史，主上章表报书记。◎《御览·二百四十九》引《典略》云：瑀以才自护，曹洪闻其有才，欲使答报书，瑀不肯，榜答瑀，瑀终不屈。洪以语曹公。公知其无病，使人呼瑀。瑀终怖，诣门。公见之曰：“卿不肯为洪，且为我作之。”瑀曰：“诺。”遂为记室。◎洪饴孙曰：记室，无员，第七品，太祖时置。</span>
<span class="c1">◎《文士传》曰：太祖雅闻瑀名，辟之，不应，连见逼促，乃逃入山中。太祖使人焚山，得瑀，送至，召入。太祖时征长安，大延宾客，怒瑀不与语，使就技人列。瑀善解音，能鼓琴，遂抚弦而歌，因造歌曲曰：“奕奕天门开，大魏应期运。青盖巡九州，在东西人怨。士为知己死，女为悦者玩。恩义苟敷暢，他人焉能乱？”为曲既捷，音声殊妙，当时冠坐，太祖大悦。◎臣松之案：鱼氏《典略》、挚虞《文章志》并云瑀建安初辞疾避役，不为曹洪屈。得太祖召，即投杖而起。不得有逃入山中，焚之乃出之事也。又《典略》载太祖初征荆州，使瑀作书与刘备，
<span class="c2">◎《御览》卷六百引《金楼子》：刘备叛走，曹操使阮瑀为书与备，马上立成。</span>
及征马超，又使瑀作书与韩遂，此二书今具存。至长安之前，遂等破走，太祖始以十六年得入关耳。而张骘云初得瑀时太祖在长安，此又乖戾。
<span class="c2">宋本“戾”作“矣”。</span>
瑀以十七年卒，太祖十八年策为魏公，而云瑀歌舞辞称“大魏应期运”，愈知甚妄。又其辞云“他人焉能乱”，了不成语。瑀之吐属，必不如此。
<span class="c2">◎《隋书·经籍志》：后汉丞相仓曹属阮瑀《集》五卷。◎张氏《百三家集·阮元瑜集》辑本一卷。严可均《全后汉文》辑本有《纪征赋》、《止欲赋》、《筝赋》、《鹦鹉赋》、《谢曹公笺》、《为曹公与孙权书》、《为曹公与刘备书》、《文质论》、《吊伯夷》，凡九篇。冯氏《诗纪》辑存乐府诗十篇。</span>
</span>
军国书檄，多琳、瑀所作也。
<span class="c1">◎《典略》曰：琳作（中）〈诸〉书及檄，草成呈太祖。太祖先苦头风，是日疾发，卧读琳所作，翕然而起曰：“此愈我病。”数加厚赐。太祖尝使瑀作书与韩遂，时太祖適近出，瑀随从，因于马上具草，书成呈之。太祖揽笔欲有所定，而竟不能增损。
<span class="c2">◎《文心雕龙·檄移篇》曰：陈琳之檄豫州，壮有骨鲠；虽奸阉搀养，章密太甚，发丘摸金，诬过其虐，然抗辞书衅，皦然露骨矣。敢指曹公之锋，幸哉，免袁党之戮也。◎梁章钜曰：琳檄草愈头风，此归太祖后事，而世专指袁本初之檄文，殊失实，盖即前明小说家之躗言也。</span>
</span>
琳徙门下督，瑀为仓曹掾属。
<span class="c1">门下督，见《邢颙传》。仓曹掾属，见《武纪》建安十九年。</span>

8. <span id="卷二十一·魏书二十一·王卫二刘傅传第二十一-王粲-8"></span>
瑒、桢各被太祖辟，为丞相掾属。瑒转为平原侯庶子，后为五官将文学。
<span class="c1">◎华峤《汉书》曰：瑒祖奉，字世叔。才敏善讽诵，故世称“应世叔读书，五行俱下”。著《后序》十余篇，
<span class="c2">◎范《书·应奉传》：奉字世叔，汝南南顿人，著《汉书后序》，多所述载。◎袁山松《书》曰：奉又删《史记》、《汉书》及《汉记》三百六十余年，自汉兴至其时，凡十七卷，名曰《汉事》。◎《隋书·经籍志·儒家》：梁有《后序》十二卷，后汉司隶校尉应奉撰，亡。◎章宗源曰：《隋志》所云《后序》，当即范史所称《汉书后序》。寻其名义，似宜列诸史部。◎姚振宗曰：袁山松载《汉事》十七卷，华峤载《后序》十余篇，范史综核其文，故合并，言之曰“《汉书后序》”。“书”或“事”之伪，即指《汉事》欤？奉书大抵以事迹编为《汉事》，而以其所余言论细碎，仿刘向《新序》之例，别为《后序》，故《七录》入之儒家。章氏以 “汉书后序”为一书，恐非是。</span>
为世儒者。延熹中，至司隶校尉。
<span class="c2">◎范《书·奉传》：奉少聪明，凡所经履，莫不暗记，读书五行并下。为郡决曹史，行部四十二县，录囚徒数百千人。及还，太守备问之，奉口说罪系姓名，坐状轻重，无所遗脱，时人奇之。拜武陵太守。车骑将军冯绲推破武陵蛮功于奉，荐为司隶校尉，以严厉名。党事起，以疾自退，追愍屈原，因以自伤，著《感骚》三十篇，数万言。◎《隋书·经籍志·杂家》：梁有《洞序》九卷，录一卷，应奉撰，亡。</span>
子劭字仲远，
<span class="c2">◎应劭，事见《武纪》兴平元年注引《世语》。◎谢承《书》曰：《应氏谱》并云“字仲远”，《续汉书·文士传》作“仲援”，《汉官仪》又作“仲瑗”。◎惠栋曰：○《刘宽碑阴》有“故吏南顿应劭仲瑗”。○洪适云：《汉官仪》作“瑗”。《官仪》，劭所著，又此碑可据，“远”、“援”皆非。</span>
亦博学多识，尤好事。诸所撰述《风俗通》等，凡百余篇，辞虽不典，世服其博闻。
<span class="c2">◎范《书·劭传》：劭撰《风俗通》，以辨物类名号，释时俗嫌疑，文虽不典，后世服其洽闻。◎《四库提要》曰：考《隋书·经籍志》：《风俗通义》三十一卷，注云“录一卷，应劭撰，梁三十卷”。《唐书·艺文志》“《风俗通义》三十卷”，《崇文总目》、《读书志》、《书录解题》皆作十卷，与今本同。明吴琯刻《古今逸史》，又删其半，则更阙略矣。其《自序》云“谓之《风俗通义》，言通于流俗之过谬，而事该之于义理也”，《后汉书》本传称“撰《风俗通》，以辨物类名号，释时俗嫌疑”，不知何以删去 “义”字？或流俗省文，如《白虎通义》之称《白虎通》，史家因之欤？其书因事立论，文辞清辨，可资博洽，大致如王充《论衡》，而叙述简明，则胜充书之冗漫。◎《四库简明目录》曰：《后汉书》本传作“《风俗通》”者，省文也。《姓氏》一篇，自宋已佚，散见《永乐大典》中，今裒为一篇，附录于末。其书考论典礼，类《白虎通义》；纠正流俗，类《论衡》。不名一体，故列之杂说。◎卢文弨《群书拾补》曰：《风俗通》佚文者，十卷外之所遗也。嘉定钱詹事晓徵采集颇富。仁和孙侍御诒谷复因其本重加订补，纵不能尽复旧观，然碎金断璧，终可宝爱，嗜古者所不忍遗也。◎严可均《全后汉文》编曰：案，《风俗通义》三十卷，见存十卷，不录。录其佚文为六卷，篇目可见者，曰《音声》，曰《论数》，曰《氏姓》，曰《灾异》，凡六百七条。◎又张澍有《〈风俗通·姓氏篇〉辑注》上、下卷。◎梁章钜曰：此书今分一百二十八目，与史称“百余篇”合。其只称“《风俗通》”，则自后汉、三国已然。惟华峤云“辞虽不典”，当时颇有贬词，不可得其左证矣。◎王鸣盛曰：○范蔚宗论云：劭撰著篇籍，甄纪异知，虽云小道，亦有可观者焉。○案：劭著述今存者惟《风俗通》，明新安吴琯刻四卷，元大德丁未无锡州守刘平父刻十卷，然亦非全本。如李注所引“出此刻外甚多”，知佚者多矣。劭，俗儒；《风俗通》，小说家。蔚宗讥其不典，又云“异知”、“小道”。《王充传》“著《论衡》八十五篇，释物类同异，正时俗嫌疑”，与《风俗通》品题略同，盖两书正是一类，皆摭拾謏文，郢书燕说也。◎弼按：劭《自序》云“俗间行语，众所共传，积非习贯，莫能原察。今王室大坏，九州幅裂，乱靡有定，生民无几。私惧后进，益以迷昧，聊以不才，举尔所知，方以类聚，凡十一卷，谓之《风俗通义》”云云。是劭此作辨名正俗，有功世道人心之作。梁、王说均非是。惜此书佚者甚多。《吴志·张昭传》裴注云“劭议旧君讳，论者互有异同，事在《风俗通》”，今本无之。严可均辑佚，仅存数语。</span>
◎《续汉书》曰：劭又著《中汉辑叙》、《汉官仪》及《礼仪故事》，凡十一种，百三十六卷。朝廷制度，百官仪式，所以不亡者，由劭记之。
<span class="c2">◎范《书·劭传》：劭删定律令为《汉仪》，建安元年奏曰：“逆臣董卓，荡覆王室，典宪焚燎，靡有孑遗。臣窃不自揆，贪少云补，辄撰集《律本章句》、《尚书旧事》、《廷尉板令》、《决事比例》、《司徒都目》、《五曹诏书》及《春秋断狱》，凡二百五十篇。又集《驳议》三十篇，以类相从，凡八十二事，其见《汉书·二十五》、《汉记四》，皆删叙润色，以全本体。其二十六，博采古今瑰玮之士，文章焕炳，德义可观。其二十七臣所创造。岂繄自谓必合道衷，心焉愤邑，聊以藉手。是用敢露顽才厕于明哲之末，虽未足纲纪国体，宣洽时雍，庶几观察，增阐圣听，唯因万机之余暇，游意省览焉。”献帝善之。二年，诏拜劭为袁绍军谋校尉。时始迁都于许，旧章堙没，书记罕存，劭缀集所闻，著《汉官礼仪故事》，凡朝廷制度，百官典式，多劭所立。初，父奉为司隶时，并下诸官府郡国，各上前人像赞，劭乃连缀其名，录为《状人纪》。又论当时行事，著《中汉辑序》，凡所著述百三十六篇。又集解《汉书》，皆传于时。后卒于邺。弟子瑒、璩，并以文才称。◎颜师古《汉书序例》云：《汉书》旧无注解，唯服虔、应劭等各为音义，自别施行。至典午中朝，有臣瓒者总集诸家音义，凡二十四卷。今之《集解音义》则是其书，而后人见者不知臣瓒所作，乃谓之应劭等《集解》。王氏《七志》、阮氏《七录》，并题云然，斯不审耳。◎钱大昕曰：○《隋志》：《汉书集解音义》二十四卷，应劭撰。○依颜说，知《隋志》所载，即臣瓒所集，非出劭一人。《隋志》多承阮《录》旧文，则“应劭”下当有“等”字，殆传写失之也。◎姚振宗曰：颜氏言《七志》、《七录》已然，则自宋及梁由来已久，亦何至一误再误？至唐初修志犹未刊正，而五代人、宋人修《唐书》又复递相沿误？揆诸事理，或不尽然。疑应书、瓒书卷数相同，颜监但见瓒书，不见应书，故有是言耳。◎弼按：应劭尚有注荀悦《汉纪》三十卷，〖见《唐书·艺文志》，姚振宗辨其误。〗《汉朝驳》三十卷，〖见《唐书·艺文志》。〗《汉官注》五卷，〖见《唐书·经籍志》。〗《汝南君讳议》二卷，〖见《隋书·经籍志》。〗《地理风俗记》，〖见《水经》河水注、温水注。〗《十三州记》，〖见《水经》泗水、淄水注。〗《集》四卷。〖见《隋书·经籍志》。〗</span>
官至泰山太守。
<span class="c2">劭为泰山太守，举一孝廉，旬日而杀之，见《邴原传》注。</span>
劭弟珣，字季瑜，司空掾，即瑒之父。
<span class="c2">◎范《书·劭传》：中兴初有应妪者，生四子而寡，见神光照社，试探之，乃得黄金。自是诸子宦学，并有才名，至瑒七世通显。◎《应亨集·让著作表》曰：自司隶校尉奉至臣，五世著作不绝，乡族以为美谈。崔骃三世相继，其后无闻。若乃谈、迁接武，彪、固踵迹，亦各一世之良也。◎《文心雕龙·才略篇》：应瑒学优以得文。◎《隋书·经籍志》：魏太子文学应瑒《集》一卷。◎严可均辑存文十八篇。冯惟讷《诗纪》辑存诗五篇。</span>
</span>
桢以不敬被刑，刑竟署吏。
<span class="c1">◎《御览·三百八十五》引《文士传》曰：桢少以才学知名，年八九岁，能诵《论语》、《诗》、论及辞赋数万言，警悟辨捷，所问应声而答，当其词气锋烈，莫有折者。</span>
<span class="c1">◎《文士传》曰：桢父名梁，字曼山，一名恭。少有清才，以文学见贵，终于野王令。
<span class="c2">◎范《书·文苑传》：刘梁字曼山，一名岑，东平宁阳人。梁，宗室子孙，少孤贫，卖书于市以自资。常疾世多利交，以邪曲相党，乃著《破群论》，又著《辩和同之论》。桓帝时举孝廉，除北新城长。大作讲舍，延聚生徒数百人。身执经卷，试策殿最，儒化大行。特召入，拜尚书郎，累迁，后为野王令，未行。光和中，病卒。孙桢，亦以文学知名。◎弼按：范《书·刘梁传》“桢为梁孙”，《文士传》作“桢父名梁”，范《书》作“梁，一名岑”，《文士传》作“一名恭”，未知孰是。</span>
◎《典略》曰：文帝尝赐桢廓落带，其后师死，欲借取以为像，
<span class="c2">◎沈钦韩曰：○《淮南·主术训》：赵武灵王贝带鵕。○注：鵕，读曰“私鈚头”，二字三音也，曰郭洛带。○按：私鈚，即赵武灵王赐周绍之“师比”，《汉书·匈奴传》之“犀毗带钩”也。○《楚词·大招》：小腰秀头，若鲜卑只。○王逸注：鲜卑，衮带头也。〖◎《东观记·邓遵传》：诏赐遵金刚鲜卑绲带一具。◎绲，即“衮”字也。〗○《汉书》注：张晏曰：“鲜卑郭落带，瑞兽名也，东胡好服之。”○晏以郭落带为瑞兽名，虽不可考，知此带出于鲜卑胡明矣。张革为廓，设钩为落，作“廓落”者是。◎孙世祖曰：《汉书·匈奴传》张晏注“鲜卑郭落带”，即廓落带，文异耳。◎潘眉曰：廓落带，即钩络带，革带之有钩者。师者，工师也。◎弼按：○张勃《吴录》：钩落者，革带也，世名钩落带。</span>
因书嘲桢云：“夫物因人为贵。故在贱者之手，不御至尊之侧。今虽取之，勿嫌其不反也。”桢答曰；“桢闻荆山之璞，曜元后之宝；随侯之珠，烛众士之好；
<span class="c2">◎《淮南子》：隋侯之珠。◎高诱注曰：隋侯见大蛇伤断，以药傅而涂之。后蛇于江中街珠以报，因曰隋侯珠。</span>
南垠之金，
<span class="c2">毛本“垠”作“珢”。</span>
登窈窕之首；
<span class="c2">◎《诗·泮水》：大赂南金。◎郑《笺》云：荆、扬之州，贡金三品。</span>
鼲貂之尾，
<span class="c2">一本作“ 貂”，又作“貂蝉”。</span>
缀侍臣之帻：
<span class="c2">汉侍中、常侍加黄金珰，附蝉为文，貂尾为饰，谓之赵惠文冠。</span>
此四宝者，伏朽石之下，
<span class="c2">冯本“朽”作“杇”，误。</span>
潜汙泥之中，而扬光千载之上，发彩畴昔之外，亦皆未能初自接于至尊也。夫尊者所服，卑者所修也；贵者所御，贱者所先也。故夏屋初成而大匠先立其下，嘉禾始熟而农夫先尝其粒。恨桢所带，无他妙饰，若实殊异，尚可纳也。”桢辞旨巧妙皆如是，由是特为诸公子所亲爱。其后太子尝请诸文学，酒酣坐欢，命夫人甄氏出拜。坐中众人咸伏，而桢独平视。
<span class="c2">◎沈钦韩曰：○《曲礼》注：平视，谓视面也。◎王鸣盛曰：后世文人浮华轻薄之习，七人开之。曹丕命甄夫人出拜客，刘桢平视之，又命吴质谛视郭后，一时风气流荡若此。</span>
太祖闻之，乃收桢，减死输作。
<span class="c2">◎《御览·四百六十四》引《文士传》曰：桢性辩捷，文帝常请同好为主人，使甄夫人出拜，坐者皆伏，而桢独平视如故。武帝使人观之，见桢，大怒，命收之。主者案桢大不恭，应死，减一等，输作部使磨石。武帝尝辇至尚方观作者，见桢故环坐正色，磨石不仰。武帝问曰：“石何如？”桢因得喻己自理，跪对曰：“石出自荆山元岩之下，外有五色之章，内有含和之珍，磨之不加莹，雕之不增文，禀气坚贞，受性自然。顾理枉屈纡绕，独不得申。”武帝顾左右大笑，即日还宫，赦桢，复署吏。◎《水经·谷水注》：听讼观西北接华林隶簿，昔刘桢磨石处也。◎本志《邢颙传》载庶子刘桢《谏曹植书》，是桢亦尝为平原侯庶子也。◎《隋书·经籍志》：《毛诗义问》十卷，魏太子文学刘桢撰。〖◎姚振宗曰：建安二十二年，文帝始立为太子，桢以是年卒，此则太子文学或后追题。〗◎马国翰辑本《序》曰：刘桢《毛诗义问》，隋、唐志并十卷，今从《水经注》、《北堂书钞》、《初学记》、《艺文类聚》、《太平御览》辑得十二节，训释名物，与陆玑疏相似。◎《隋书·经籍志》：魏太子文学刘桢《集》四卷，录一卷。◎魏文《与吴质书》云：公幹五言诗，妙绝当时。◎钟嵘《诗品》曰：魏文学刘桢诗，其源出于古诗，仗气爱奇，动多振绝。真骨凌霜，高风跨俗。但气过其文，雕润恨少。然自陈思以下，桢称独步。◎《文心雕龙·才略篇》曰：刘桢情高以会采。◎《书记篇》云：公幹笺记，丽而规益，子桓弗论，故世所共遗。若略取名实，则有美于为诗矣。◎严可均辑文十篇，冯惟讷辑诗八篇。</span>
</span>
咸著文赋数十篇。

9. <span id="卷二十一·魏书二十一·王卫二刘傅传第二十一-王粲-9"></span>
瑀以十七年卒。
<span class="c1">◎《艺文类聚·三十四》魏文帝《寡妇赋》序曰：陈留阮元瑜与余有旧，薄命早亡，毎感存其遗孤，未尝不怆然伤心，故作斯赋，以叙其妻子悲苦之情，命王粲等并作之。◎又见《文选》潘岳《寡妇赋》注。</span>
幹、琳、瑒、桢二十二年卒。
<span class="c1">◎吴本、毛本无“瑒”字，宋、元本、冯本有之。◎案：下文“徐、陈、应、刘，一时俱逝”语当有“瑒”字。</span>
文帝书与元城令吴质曰：“昔年疾疫，亲故多离其灾，徐、陈、应、刘，一时俱逝。观古今文人，类不护细行，鲜能以名节自立。而伟长独怀文抱质，恬淡寡欲，有箕山之志，可谓彬彬君子矣。著《中论》二十余篇，辞义典雅，足传于后。德琏常斐然有述作意，其才学足以著书，美志不遂，良可痛惜！孔璋章表殊健，微为繁富。公幹有逸气，但未遒耳。元瑜书记翩翩，致足乐也。仲宣独自善于辞赋，惜其体弱，不起其文；
<span class="c1">元本“起”作“知”，误。</span>
至于所善，古人无以远过也。昔伯牙绝弦于钟期，仲尼覆醢于子路，痛知音之难遇，伤门人之莫逮也。诸子但为未及古人，自一时之儁也。”
<span class="c1">此书承祚有删节，详见后裴注引《魏略》。</span>
<span class="c1">◎《典论》曰：今之文人，鲁国孔融、广陵陈琳、山阳王粲、北海徐幹、陈留阮瑀、汝南应瑒、东平刘桢，斯七子者，于学无所遗，于辞无所假，咸自以骋骐骥于千里，
<span class="c2">毛本“骋”作“聘”，误。《文选》“骥”作“騄”。</span>
仰齐足而并驰。
<span class="c2">◎李善注：○《左传》曰：田猎齐足，尚疾也。</span>
粲长于辞赋。幹时有逸气，然非粲匹也。
<span class="c2">◎《文选》作“徐幹时有齐气，然粲之匹也”。◎沈家本曰：《文选》与此注相乖，下文粲、幹并言，似以《文选》为长。幹，北海人，故云齐。此“幹”或因正文“公幹有逸气”而致误。</span>
如粲之《初征》、《登楼》、《槐赋》、《征思》，幹之《玄猿》、《漏卮》、《圆扇》、《橘赋》，虽张、蔡不过也，然于他文未能称是。琳、瑀之章表书记，今之儁也。应瑒和而不壮；刘桢壮而不密。孔融体气高妙，有过人者，然不能持论，理不胜辞，至于杂以嘲戏；及其所善，扬、班之俦也。
<span class="c2">◎此魏文《典论》中《论文》之文。《艺文类聚·五十三》、《文选·五十二》所载较详。世期讥承祚录文帝《与吴质书》，美辞多被删落，何以自蹈其失？今依《文选》全录之。◎文云：文人相轻，自古而然。傅毅之于班固，伯仲之间耳，而固小之。与弟超书曰：“武仲以能属文为兰台令史，下笔不能自休。”夫人善于自见，而文非一体，鲜能备善，是以各以所长，相轻所短。里语曰：“家有弊帚，享之千金。”斯不自见之患也。今之文人，鲁国孔融文举、广陵陈琳孔璋、山阳王粲仲宣、北海徐幹伟长、陈留阮瑀元瑜、汝南应瑒德琏、东平刘桢公幹，斯七子者，于学无所遗，于辞无所假，咸自以骋骥騄于千里，仰齐足而并驰。以此相服，亦良难矣！盖君子审己以度人，故能免于斯累，而作论文。王粲长于辞赋，徐幹时有齐气，然粲之匹也。如粲之《初征》、《登楼》、《槐赋》、《征思》，幹之《玄猿》、《漏卮》、《员扇》、《橘赋》，虽张、蔡不过也，然于他文未能称是。琳、瑀之章表书记，今之雋也。应瑒和而不壮；刘桢壮而不密。孔融体气高妙，有过人者；然不能持论，理不胜辞；至于杂以嘲戏；及其所善，扬、班俦也。常人贵远贱近，向声背实，又患闇于自见，谓己为贤。夫文本同而末异，盖奏议宜雅，书论宜理，铭诔尚实，诗赋欲丽。此四科不同，故能之者偏也；唯通才能备其体。文以气为主，气之清浊有体，不可力强而致。譬诸音乐，曲度虽均，节奏同检，至于引气不齐，巧拙有素，虽在父兄，不能以移子弟。盖文章，经国之大业，不朽之盛事。年寿有时而尽，荣乐止乎其身，二者必至之常期，未若文章之无穷。是以古之作者，寄身于翰墨，见意于篇籍，不假良史之辞，不托飞驰之势，而声名自传于后。故西伯幽而演《易》，周旦显而制《礼》，不以隐约而弗务，不以康乐而加思。夫然，则古人贱尺璧而重寸阴，惧乎时之过已。而人多不强力；贫贱则慑于饥寒，富贵则流于逸乐，遂营目前之务，而遗千载之功。日月逝于上，体貌衰于下，忽然与万物迁化，斯志士之大痛也！融等已逝，唯幹著论，成一家言。</span>
</span>

10. <span id="卷二十一·魏书二十一·王卫二刘傅传第二十一-王粲-10"></span>
自颍川邯郸淳、
<span class="c1">《北史·三十四·江式传》、《后魏书·九十一·术艺传》江式上表，均作“陈留邯郸淳”。</span>
<span class="c1">◎《魏略》曰：
<span class="c2">本志《王肃传》注引《魏略》以邯郸淳列《儒宗传》。</span>
淳一名竺，字子叔。
<span class="c2">◎《御览·八百十八》作“元淑”，《法书要录》作“子淑”，范《书》章怀注作“子礼”。◎范《书·列女传·曹娥传》注引《会稽典录》曰：上虞长度尚弟子邯郸淳，字子礼，时甫弱冠，而有异才。尚先使魏朗作《曹娥碑》，文成未出，会朗见尚，尚与之饮宴，而子礼方至，督酒，尚问朗碑文成未？朗辞不才，因试使子礼为之。操笔而成，无所点定。朗嗟叹不暇，遂毁其草。其后蔡邕又题八字曰：“黄绢幼妇，外孙齑臼。”◎王鸣盛曰：注引《会稽典录》，盛夸邯郸淳碑文之美，蔡邕题云“黄绢幼妇，外孙齑臼”，谓绝妙好辞也。今观其文，浅陋荒率，何绝妙之有？皆文士增饰耳。◎惠栋曰：○《水经注》云：尚外甥邯郸子礼。〖◎弼按：见《渐江水》注。〗</span>
博学有才章，又善《苍》、《雅》、虫、篆、
<span class="c2">《御览·七百四九》作“苍颉”。</span>
许氏字指。
<span class="c2">◎《北史·江式传》：魏初博士清河张揖著《埤仓》、《广雅》、《古今字诂》，究诸《埤》、《广》，缀拾遗漏，增长事类，抑亦于文为益者也。然其《字诂》，方之许篇，〖《后魏书·术艺传》作“许慎篇”。〗古今体用，或得或失。陈留邯郸淳，亦与揖同，博开古艺，〖《魏书》作“博古开艺”。〗特善《仓》、《雅》，许氏字指，八体六书，精究闲理，有名于揖，以书教诸皇子。又建《三字石经》于汉碑西，其文蔚焕，三体复宣。校之《说文》，篆、隶大同，而古字少异。◎卫恒《四体书势》云：梁鹄宜为大字，邯郸淳宜为小字。鹄谓淳得次仲法。◎又云：魏初传古文者，出于邯郸淳，恒祖敬侯为写《尚书》，后以示淳，而淳不别。至正始中，立《三字石经》，转失淳法。◎王僧虔《能书录》曰：淳得次仲法，名在鹄后。◎钱大昭曰：苍者，《苍颉篇》。雅者，《尔雅》。虫，蝌蚪书。篆，大小篆。许氏，即《说文解字》。字指，即《刘劭传》注所谓古今字指也。◎梁章钜曰：《仓》、《雅》之称，始见于此。</span>
初平时，从三辅客荆州。
<span class="c2">◎何焯曰：世传魏正始中所立《一字石经》乃邯郸淳书。自汉献帝初平元年庚午，至曹魏邵陵厉公正始元年庚申，已五十一年。使子叔以弱冠避乱荆土，已应七十余，安得精力犹办，书七经于石也？◎姚范曰：○范《书》云：元嘉元年，度尚命邯郸淳作《曹娥碑》。○时淳已弱冠。自元嘉至正始，亦九十余年，而江式以三字为魏碑则是，谓之邯郸所书，非也。◎余按：范《书》未云《曹娥碑》为邯郸淳撰，此章怀注引《会稽典录》，不足信也。自元嘉元年至黄初元年，已七十年，淳年九十余，尚为博士给事中献《投壶赋》乎？又卫恒《四体书势》云“正始中，立《三字石经》，转失淳法”，则《三字石经》非淳之书。</span>
荆州内附，太祖素闻其名，召与相见，甚敬异之。时五官将博延英儒，
<span class="c2">《册府》“时”字下有“文帝初为”四字。</span>
亦宿闻淳名，因启淳欲使在文学官属中。会临菑侯植亦求淳，太祖遣淳诣植。植初得淳甚喜，延入坐，不先与谈。时天暑热，植因呼常从取水自澡讫，傅粉。
<span class="c2">◎范《书·华佗传》：怡而汗出，因以著粉。◎沈钦韩曰：恐汗出风湿反入毛孔，著粉使燥也。</span>
遂科头拍袒，
<span class="c2">袒，毛本作“祖”，误。</span>
胡舞五椎锻，
<span class="c2">◎椎，毛本作“锥”，官本作“ ”。◎沈钦韩曰：五椎锻，盖即华佗之五禽戏。</span>
跳丸击剑，诵俳优小说数千言讫，谓淳曰：“邯郸生何如邪？”
<span class="c2">子建狂态如此，孟德家风使然。</span>
于是乃更著衣帻，整仪容，
<span class="c2">监本脱“仪”字，官本校正。</span>
与淳评说混元造化之端，品物区别之意，然后论羲皇以来贤圣名臣烈士优劣之差，次颂古今文章赋诔及当官政事宜所先后，又论用武行兵倚伏之势。乃命厨宰，酒炙交至，坐席默然，无与伉者。及暮，淳归，对其所知叹植之材，谓之“天人”。而于时世子未立，太祖俄有意于植，而淳屡称植材，由是五官将颇不悦。及黄初初，以淳为博士给事中。淳作《投壶赋》千余言奏之，文帝以为工，赐帛千匹。
<span class="c2">◎《御览·八百十八》引作“赐帛十匹”。◎《艺文类聚·七十四》载淳《投壶赋》云：古者诸侯间于天子之事，则相朝也。以正班爵，讲礼献功，于是乃崇其威仪，恪其容貌，繁登降之节，盛揖拜之数。机设而弗倚，酒澄而弗举，肃肃济济，其惟敬焉。敬不可久，礼成于饫，乃设大射，否则投壶。植兹华壶，凫氏所铸。厥高二尺，盘腹修脰。饰以金银，文以雕镂。象物必具，距筵七尺，杰焉植驻。矢维二四，或柘或棘，丰本纤末，调劲且直，执笇奉中。司射是职，曾孙侯氏，与之乎皆得，然后观夫投者，闲习察妙，巧之所极，骆驿联翩，爰爰兔发，翻翻集集，不盈不缩，应壶顺入，何其善也。每投不空，四矢退効，既入跃出，荏苒偃仰，僶俛趋下，余势振掉，又足乐也。拟议于此，命中于彼，动之如志，靡有违盩。譬诸为政，群职罔驰也。左右毕投，効奇数钧，列置功笇，称善告贤，三载考绩，幽明始分也。比投不释，增是自遂，虽往有功，义所不贵。《春秋》贬翚，亦犹是类也。若乃撮矢作骄，累掇联取，一往纳二，巧无与耦，斯乃绝伦之才，尤异之手也。柯列葩布，匪罕匪稠，虽就置犹弗然，矧迴绝之所投。惟兹巧之妙丽，亦希世之寡俦，调心术于混冥，適容体于便安，纷纵奇于施舍，显必中以微观，悦举坐之耳目，乐众心而不倦，环玮百变，恶可穷赞！〖◎梁章钜曰：《魏略》称千余言，此不及四百言，盖节录也。〗◎《隋书·经籍志》：《笑林》三卷，后汉给事中邯郸淳撰。◎马国翰辑本曰：此书皆记可笑之事，隋、唐志并三卷。今从《御览》、《类聚》、《太平广记》、赞宁《筍谱》诸书辑录二十六条。◎汪师韩《文选理学权舆》曰：《选》注所引群书，有邯郸淳《艺经》。◎马国翰辑本《序》曰：《艺经》，隋、唐志不著录，佚已久，辑录为卷，凡十一事。◎《隋书·经籍志》：魏给事中邯郸淳《集》二卷，梁有录一卷。◎《文心雕龙·封禅篇》云：邯郸受命，攀响前声，风末力寡，辑韵成颂。虽文理顺序，而不能奋飞。◎严可均辑存《上受命述》及《表》、《汉鸿胪陈纪碑》、《孝女曹娥碑》。冯氏《诗纪》辑存诗一首。</span>
</span>
繁钦、
<span class="c1">◎钦见奇刘表，见《杜袭传》。◎胡三省曰：《左传》殷民七族，有繁氏。西汉有御史大夫繁延寿。</span>
<span class="c1">◎繁，音婆。
<span class="c2">◎顾炎武曰：○《汉书》：建昭三年，李延寿为御史大夫，一姓繁。○师古曰：繁，音蒲元反。○《陈汤传》：御史大夫繁延寿。○师古曰：繁，音蒲胡反。○《萧望之传》师古音 “婆”，《谷永传》师古音“蒲河反”。蒲元则音盘，蒲胡则音蒲，蒲河则音婆，三音互见。</span>
◎《典略》曰：（繁）〈钦〉字休伯，以文才机辩，少得名于汝、颍。钦既长于书记，又善为诗赋。其所与太子书，记喉转意，
<span class="c2">◎何焯曰：“记”字下疑有脱文。当是薛访车子喉转能与笳同音事，而注脱其文也。◎孙志祖曰：四字为句，谓记述薛访车子喉转之意，非有脱文。</span>
率皆巧丽。
<span class="c2">◎沈家本曰：注文云“皆巧丽”，则非指一事而言，疑此注当以“书”字句绝， “率”字句绝。喉转，即薛访车子事，而“意率”别一事，故曰“皆”。其书不传，无可考矣。◎弼按：魏文帝《答繁钦书》有云“固非车子，喉转长吟所能逮也”之语。严可均辑《艺文》、《初学记》、《御览》各书所载为一篇。</span>
为丞相主簿。建安二十三年卒。
<span class="c2">◎《文选》卷四十载繁休伯《与魏文帝笺》云：正月八日壬寅，领主簿钦死罪死罪。近屡奉笺，不足自宣。顷诸鼓吹，广求异技。时都尉薛访车子，年始十四，能喉啭引声，与笳同音。白上呈见，果如其言。即日故共观试，乃知天壤之所生，诚有自然之妙物也。潜气内转，哀音外激，大不抗越，细不幽散，声悲旧笳，曲美常均。及与黄门鼓吹温胡，迭唱迭和，喉所发音，无不响应；曲折沉浮，寻变入节。自初呈试，中间二旬，胡欲傲其所不知，尚之以一曲，巧竭意匮，既已不能，而此孺子，遗声抑扬，不可胜穷，优游转化，余弄未尽。既其清激悲吟，杂以怨慕，咏北狄之遐征，奏胡马之长思，悽入肝脾，哀感顽艳。是时日在西隅，凉风拂衽，背山临溪，流泉东逝。同坐仰叹，欢者俯听，莫不泫泣殒涕，悲怀慷慨。自左、史妠、謇姐名倡，能识以来，耳目所见，佥曰诡异，未之闻也。窃惟圣体，兼爱好奇，是以因笺，先白委曲。伏想御闻，必含馀欢，冀事速讫，旋侍光尘，寓目阶庭，与听斯调，宴喜之乐，盖亦无量。钦死罪死罪。◎李善注：○引《文章志》云：钦少以文辩知名，以豫州从事稍迁至丞相主簿。病卒。○《文帝集·序》云：上西征，余守谯，繁钦从。时薛访车子能喉啭，与笳同音。钦笺还与余，而盛叹之。虽过其实，而其文甚丽。◎《御览》卷百八十引《襄沔记》：繁钦宅在襄阳，井台犹存。◎《隋书·经籍志》：后汉丞相主簿繁钦《集》十卷。◎严可均辑存文二十二篇，冯氏《诗纪》辑存诗六篇。◎《乐府解题》：《定情篇》，汉繁钦所作。若臂环致拳拳，指环致殷勤，耳珠致区区，香囊致扣扣，跳脱致契阔，佩玉结恩情。妇人叙志之词也。◎姚范曰：○习凿齿《与桓秘书》书云：襄阳有繁、王之旧宅。○繁，疑即休伯也。</span>
</span>
陈留路粹、
<span class="c1">元本“路”作“文”，误。</span>
<span class="c1">◎《典略》曰：粹字文蔚，少学于蔡邕。初平中，随车驾至三辅。建安初，以高才与京兆严像
<span class="c2">《荀彧传》作“严象”。</span>
擢拜尚书郎。像以兼有文武，出为扬州刺史。粹后为军谋祭酒，与陈琳、阮瑀等典记室。及孔融有过，太祖使粹为奏，承指数致融罪，其大略言：“融昔在北海，见王室不宁，招合徒众，欲图不轨，言‘我大圣之后也，而灭于宋。有天下者何必卯金刀’？”又云：“融为九列，不遵朝仪，秃巾微行，
<span class="c2">毛本“巾”误作“中”。</span>
唐突宫掖。又与白衣祢衡言论放荡，衡与融更相赞扬。衡谓融曰：‘仲尼不死也。’融答曰：‘颜渊复生。’”凡说融诸如此辈，
<span class="c2">◎官本《考证》云：宋本 “辈”作“章”。</span>
辞语甚多。融诛之后，人睹粹所作，无不嘉其才，而畏其笔也。
<span class="c2">◎《文心雕龙·奏启篇》：观孔光之奏董贤，则实其奸回；路粹之奏孔融，则诬其衅恶。名儒之与憸士，固殊心焉。◎《隋书·经籍志》：梁有魏国郎中令路粹《集》二卷，录一卷，亡。◎姚振宗曰：郎中令，疑是“秘书令”之讹。◎严可均辑存《枉状奏孔融》一篇，《为曹公与孔融书》一篇。</span>
至十九年，粹转为秘书令，从大军至汉中，坐违禁贱请驴伏法。
<span class="c2">文蔚终于伏法，足为小人之戒。</span>
太子素与粹善，闻其死，为之叹惜。
<span class="c2">毛本“惜”误作“借”。</span>
及即帝位，特用其子为长史。◎鱼豢曰：寻省往者，鲁连、邹阳之徒，援譬引类，以解缔结，诚彼时文辩之儁也。今览王、繁、阮、陈、路诸人前后文旨，亦何昔不若哉？其所以不论者，时世异耳。余又窃怪其不甚见用，以问大鸿胪卿韦仲将。仲将云：“仲宣伤于肥戆，休伯都无格检，元瑜病于体弱，孔璋实自麤疏，
<span class="c2">毛本“麤”误作“麄”。</span>
文蔚性颇忿鸷，如是彼为，非徒以脂烛自煎糜也，其不高蹈，
<span class="c2">高蹈，谓擢用高位也。</span>
盖有由矣。然君子不责备于一人，譬之朱漆，虽无桢幹，其为光泽亦壮观也。”</span>
沛国丁仪、丁廙、弘农杨修、河内荀纬等，亦有文采，而不在此七人之例。
<span class="c1">◎赵一清曰：《典论》七子数孔融，今传无文举，而云七人，未知所数，更属何人。详传，仲宣一下，祗得六人耳。◎沈家本曰：评云“惟粲等六人，最见名目”，恐七人乃六人之误。◎刘咸炘曰：尚云建安七子，孔融在其中。陈寿以融附见《崔琰传》，而不与粲等同列，盖以融为汉臣也。徐幹有箕山之志，评中亦特表之。</span>
<span class="c1">◎仪、廙、修事并在陈思王传。◎荀勖《文章叙录》曰：纬字公高。少喜文学。建安中，召署军谋掾、魏太子庶子，稍迁至散骑常侍、越骑校尉。年四十二，黄初四年卒。
<span class="c2">◎荀纬，事见《杨俊传》及注引《魏略》。◎姚振宗曰：《魏志》此卷所叙，凡三十一人，皆文学士，各自著书传世者。荀纬有文才，次建安七子，与王象同为魏太子所礼待，又见于《文章叙录》，必有所作。其集盖久亡，故《七录》、《隋志》不及著录。</span>
</span>

11. <span id="卷二十一·魏书二十一·王卫二刘傅传第二十一-王粲-11"></span>
瑒弟璩，璩子贞，咸以文章显。璩官至侍中。
<span class="c1">朱建平谓应璩曰：“君六十二，位为常伯，而当有厄。”璩六十三卒。见《方伎传》。</span>
贞，咸熙中参相国军事。
<span class="c1">◎《文章叙录》曰：璩字休琏，博学好属文，善为书记。文、明帝世，历官散骑常侍。齐王即位，稍迁侍中、大将军长史。曹爽秉政，多违法度，璩为诗以讽焉。其言虽颇谐合，多切时要，世共传之。复为侍中，典著作。嘉平四年卒，追赠卫尉。
<span class="c2">◎《文选》卷二十一应休琏《百一诗》一首。◎李善注：○引张方贤《楚国先贤传》曰：汝南应休琏作《百一篇诗》，讥切时事，徧以示在事者，咸皆怪愕。或以为应焚弃之，何晏独无怪也。然方贤之意，以有百一篇，故曰百一。○李充《翰林论》曰：应璩作五言诗百数十篇，以风规治道，盖有诗人之旨焉。○又孙盛《晋阳秋》曰：应璩作五言诗百三十篇，言时事颇有补益，世多传之。○据此二文，不得以一百一篇而称百一也。○今书《七志》曰：《应璩集》谓之新诗，以百言为一篇，或谓之百一诗。○然以字名诗，义所无取。据《百一诗序》云时谓曹爽曰：“公今闻周公巍巍之称，安知百虑有一失乎？”百一之名，盖兴于此也。◎梁章钜曰：《隋书·经籍志》应璩《百一诗》八卷，此特其一篇耳。《文心雕龙》谓应璩《百一》，辞谲义贞。《谈艺录》谓休琏《百一》，微能自振，但伤媚焉。其辞异同。钟嵘《诗品》云应璩诗祖魏文，善指事，得激刺之旨。又谓陶渊明诗出于应璩，想皆评全诗，今仅存此首，无从证其是非也。又按《野客从书》言应璩《百一诗》凡有五首，亦未载其辞，知南宋已少传矣。◎姚振宗曰：○《隋书·经籍志》：魏卫尉卿应璩《集》十卷，梁有录一卷。○又《总集篇》：梁又有应贞注应璩《百一诗》八卷，亡。○《唐经籍志·总集类》：《百一诗》八卷，应璩撰。○《艺文志·总集类》：应璩《百一诗》八卷。○张氏《百三家·应休琏集》辑本一卷，凡笺、书、诗四十余篇。严氏《全三国文》录存笺四篇，书二十九篇。冯氏《诗纪》存诗七首。○按：《百一诗》，隋、唐志编入总集者，以应贞注本故也。两唐志不著应贞注字，疏矣。◎又曰：○《魏志·高堂隆传》注：栈潜字彦皇，见应璩《书林》。○按裴注，则《书林》为应璩所集，盖集录诸家书记之文，栈彦皇即其中之一也。◎赵一清曰：○《晋书·五行志》：魏侍中应璩在直庐，歘见一白狗出门，问众人，无见者，踰年，卒。○《御览》卷八百八十五引《魏书》曰：朱建平善相，相璩曰：“君年六十二，位为常侍，先此一年，当独见一白狗也。”璩年六十一，为侍中，直内省。忽见白狗，众人悉不见，于是游讌自娱，年六十二卒。</span>
贞字吉甫，少以才闻，能谈论。正始中，夏侯玄盛有名势，贞尝在玄坐作五言诗，玄嘉玩之。举高第，历显位。晋武帝为抚军大将军，以贞参军事。晋室践阼，迁太子中庶子、散骑常侍。又以儒学与太尉荀顗撰定新礼，事未施行。泰始五年卒。
<span class="c2">◎《晋书·文苑传》：应贞字吉甫，魏侍中璩之子也。自汉至魏，世以文章显。轩冕相袭，为郡盛族。贞善谈论，以才学称。夏侯玄有盛名，贞诣玄，玄甚重之。举高第，频历显位。武帝践阼，迁给事中。◎《南齐书·礼志》序云：晋初，司空荀顗因魏代前事，撰为《晋礼》。应贞并共删集，成百六十五篇。◎《文选》卷二十载应吉甫《晋武帝华林园集诗》一首。◎李善注：○引干宝《晋纪》曰：泰始四年二月，上幸芳林园，与群臣宴，赋诗观志。○孙盛《晋阳秋》曰：散骑常侍应贞诗最美。◎《隋志》：晋散骑常侍应贞《集》一卷，梁五卷。</span>
贞弟纯。纯子绍，永嘉中为黄门侍郎，为司马越所杀。纯弟秀。秀子詹，镇南大将军、江州刺史。
<span class="c2">◎《晋书·应詹传》：詹字思远，魏侍中璩之孙也。詹幼孤，为祖母所养，以孝闻。弱冠知名，性质素弘雅，以学艺文章称。司徒何劭见之，曰：“君子哉若人！”镇南大将军刘弘，詹之祖舅也，请为长史。谓之曰：“君器识弘深，后当代老子于荆南矣。”委以军政。弘著《续汉南》，詹之力也。迁南平太守。王澄为荆州，假詹督南平、天门、武陵三郡军事。及洛阳倾覆，詹攘袂流涕，劝澄赴援。澄使詹为檄，詹下笔便成，辞义壮烈，见者慷慨。天门、武陵谿蛮并反，詹讨降之，数郡无虞。天下大乱，詹境独全。寻与陶侃破杜弢于长沙，贼中金宝溢目，詹一无所取，唯收图书，莫不叹之。赐爵颍阳乡侯，迁益州刺史。士庶攀车号泣。拜后军将军，上书请修辟雍，国子受训，皇储释奠。王敦作逆，詹击败之，斩贼率杜发，封观阳县侯，迁都督江州诸军事、平南将军、江州刺史。疾笃，与陶侃书曰：“每憶密计，自沔入湘，颉颃缱绻，齐好断金。子南我东，忽然一纪，其间事故，何所不有？足下建功峤南，旋镇旧楚，吾承乏幸会，来忝此州，图与足下进共竭节本朝，报恩幼主，退以申寻平生缠绵旧好。岂悟时不我与，长即幽冥，永言莫从，能不慨怅！今神州未夷，四方多难，足下年德并隆，功名俱盛，宜务建洪范，虽休勿休，至公至平，至谦至顺，即自天祐之，吉无不利。人之将死，其言也善，足下察吾此诚。”以咸和六年卒，时年五十三。册赠镇南大将军，仪同三司，谥曰烈。</span>
</span>

12. <span id="卷二十一·魏书二十一·王卫二刘傅传第二十一-王粲-12"></span>
瑀子籍，才藻艳逸，而倜傥放荡，行己寡欲，以庄周为模则。官至步兵校尉。
<span class="c1">◎籍字嗣宗。◎《魏氏春秋》曰：籍旷远不羁，
<span class="c2">宋本“远”作“达”。</span>
不拘礼俗。
<span class="c2">◎《晋书·阮籍传》：籍容貌瑰杰，志气宏放，傲然独得，任性不羁，而喜怒不形于色。或闭门视书，累月不出；或登临山水，经日忘归。博览群籍，尤好庄、老。嗜酒，能啸，善弹琴。当其得意，忽忘形骸时，人多谓之痴。◎《御览》引《魏氏春秋》云：籍幼有奇才异质，八岁能属文。性恬静，兀坐长啸，以此终日。◎《竹林七贤传》曰：籍有奇才异质，或闭门读书，连月不出；或游行丘林，终日不返。</span>
性至孝，居丧虽不率常检，而毁几至灭性。
<span class="c2">◎《晋书·籍传》：籍性至孝。母终，正与人围碁，对者求止，籍留与决赌。既而饮酒二斗，举声一号，吐血数升。及将葬，食一蒸豚，饮二斗酒，然后临决。直言穷矣，举声一号，又吐血数升。毁瘠骨立，殆至灭性。</span>
兖州刺史王昶请与相见，终日不得与言，昶叹赏之，自以不能测也。太尉蒋济闻而辟之，后为尚书郎、曹爽参军，以疾归田里。岁余，爽诛，
<span class="c2">◎《晋书·籍传》：曹爽辅政，召为参军。籍因以疾辞，屏于田里。岁余而爽诛，时人服其远识。</span>
太傅及大将军乃以为从事中郎。
<span class="c2">◎太傅及大将军皆有从事中郎。太傅从事中郎，二人，千石，第六品，职参谋议。大将军从事中郎，四人，六百石，第六品。◎《晋书·籍传》：宣帝为太傅，命籍为从事中郎，复为景帝大司马从事中郎。</span>
后朝论以其名高，欲显崇之，籍以世多故，禄仕而已，
<span class="c2">毛本“仕”作“事”。</span>
闻步兵校尉缺，
<span class="c2">◎《续百官志》：步兵校尉，一人，比二千石，掌宿卫兵，属北军中候。◎《晋书·职官志》：屯骑、步兵、越骑、长水、射声等校尉，是为五校，并汉官也。魏、晋逮于江左，犹领营兵，皆中领军统之。</span>
厨多美酒，营人善酿酒，求为校尉，遂纵酒昏酣，遗落世事。
<span class="c2">◎《晋书·籍传》：高贵乡公即位，封关内侯，徙散骑常侍。籍本有济世志，属魏、晋之际，天下多故，名士少有全者。籍由是不与世事，遂酣饮为常。文帝初欲为武帝求婚于籍，籍醉六十日，不得言而止。钟会数以时事问之，欲因其可否而致之罪，皆以酣醉获免。籍闻步兵厨营人善釀，有贮酒三百斛，乃求为步兵校尉，遗落世事。◎《世说·简傲篇》：晋文王功德盛大，坐席严敬，拟于王者。惟阮籍在坐，箕踞啸歌，酣放自若。◎王隐《晋书》曰：魏末，阮籍有才，而嗜酒荒放，露头散发，裸袒箕踞。作二千石，不治官事，日与刘伶等共饮酒歌呼。时人或以籍生在魏、晋之交，欲佯狂避时，不知籍本性自然也。</span>
尝登广武，观楚、汉战处，
<span class="c2">◎《一统志》：广武山在今河南开封府荥泽县西。◎《史记》：汉四年，项王与汉俱临广武而军。◎孟康注：于荥阳筑两城相对曰广武，在敖仓西三皇山上。◎《续汉志》刘劭注：○《西征记》曰：荥阳有三皇山，或谓三室山，上有二城，东曰东广武，西曰西广武，各在一山头，相去二百余步，其间隔深涧。汉高祖与项籍语处。◎郦道元《水经注》：西广武城，汉所筑；东广武城，项羽所筑。夹城之间，有绝涧断山，谓之广武涧。◎《括地志》：广武山在荥泽县西二十里。</span>
乃叹曰：“时无英才，使竖子成名乎！”
<span class="c2">◎《晋书·阮籍传》：登武牢山，望京邑而叹，于是赋《豪杰诗》。</span>
时率意独驾，不由径路，车迹所穷，辄恸哭而反。籍少时尝游苏门山，
<span class="c2">◎《一统志》：苏门山在今河南卫辉府辉县西北七里，一名苏岭，即太行支山也。本曰柏门山，亦作百门山。◎《元和志》：山即孙登隐处。◎《方舆纪要·四十九》：苏门山有百门泉，泉通百道，《卫风》所咏“泉源在左”者也。</span>
苏门山有隐者，莫知名姓，有竹实数斛、臼杵而已。籍从之，与谈太古无为之道，及论五帝三王之义，苏门生萧然曾不经听。籍乃对之长啸，清韵响亮，苏门生逌尔而笑。籍既降，苏门生亦啸，若鸾凤之音焉。至是，籍乃假苏门先生之论，以寄所怀。其歌曰：“日没不周西，月出丹渊中，阳精蔽不见，阴光代为雄。
<span class="c2">毛本“光”误作“精”。</span>
亭亭在须臾，厌厌将复隆。富贵俯仰间，贫贱何必终。”又叹曰：“天地解兮六合开，星辰陨兮日月颓，我腾而上将何怀？”
<span class="c2">◎此二歌皆在籍所撰《大人先生传》中。◎《晋书·阮籍传》：籍尝于苏门山遇孙登，与商略终古，及栖神道气之术。登皆不应。籍因长啸而退。至半岭，闻有声若鸾凤之音，响于崖谷，乃登之啸也。遂归，著《大人先生传》。其略曰：“世之所谓君子，惟法是修，惟礼是克。手执圭璧，足履绳墨，行欲为目前检，言欲为无穷则。少称乡党，长闻邻国，上欲图三公，下不失九州牧。独不见群虱之处褌中，逃乎深缝，匿乎坏絮，自以为吉宅也；行不敢离缝际，动不敢出褌裆，自以为得绳墨也。然炎丘火流，焦邑灭都，群虱处于褌中，而不能出也。君子之处域内，何异夫虱之处褌中乎？”此亦籍之胸怀本趣也。◎《太平寰宇记》引《魏氏春秋》云：籍见孙登长啸，有凤凰集登之所隐之处，因号登为苏门先生。</span>
籍口不论人过，而自然高迈，故为礼法之士何曾等所雠疾。大将军司马文王常保持之，
<span class="c2">◎《世说·德行篇》：晋文王称阮嗣宗至慎，每与之言，言皆玄远，未尝臧否人物。◎本志《李通传》注引王隐《晋书》所载与此同。◎又《世说·任诞篇》：阮籍遭母丧，在晋文王坐进酒肉。司隶何曾亦在坐，曰：“明公方以孝治天下，而阮籍以重丧，显于公坐饮酒食肉，宜流之海外，以正风教。”文王曰：“嗣宗毁顿如此，君不能共忧之，何谓？且有疾而饮酒食肉，故丧礼也。”◎干宝《晋纪》曰：何曾尝谓阮籍曰：“卿恣情任性，败俗之人也。今忠贤执政，综核名实，若卿之徒，何可长也！”◎《通鉴·七十八》：籍居丧饮酒，何曾面质于司马昭座。昭爱籍才，常拥护之。◎胡三省曰：昭让九锡，籍代公卿为《劝进笺》，辞甚清壮，故昭爱其才。</span>
卒以寿终。
<span class="c2">◎《晋书·籍传》：景元四年冬卒，时年五十四。籍能属文，初不留思，作《咏怀》八十余篇，为世所重。著《达庄论》，叙无为之贵。◎《宋史·艺文志》：阮嗣宗《通易论》一卷。◎《寰宇记》卷一：阮籍台在开封尉氏县东南二十步。籍每邀名贤，携酌长啸。登此。籍墓在县东四十里，有碑。◎宋颜延年注《咏怀诗序》曰：嗣宗身仕乱朝，常恐罹谤遇祸，因兹发咏，故每有忧生之嗟。虽志在讥刺，而文多隐避，百代之下，难以情测。故粗明大意，略其幽旨也。◎钟嵘《诗品》曰：晋步兵校尉阮籍诗，其源出于《小雅》，无雕蟲之功。而咏怀之作，可以陶性灵，发幽思，言在耳目之内，情寄八荒之表，洋洋乎会于《风》、《雅》，使人忘其鄙近，自致远大，颇多感慨之词，厥旨渊放，归趣难求。颜延之注解，怯言其志。◎《文心雕龙·明诗篇》曰：嵇志清峻，阮旨遥深。◎又《才略篇》云：阮籍使气以命诗。◎《隋书·经籍志》：魏步兵校尉阮籍《集》十卷，梁十三卷，录一卷。◎陈氏《书录解题·诗集类》：
<span class="c3">陈氏，谓陈振孙。</span>
阮步兵《集》四卷，其题皆曰《咏怀》。首卷四言十三篇，余皆五言八十篇，通为九十三篇。《文选》所收十七篇而已。◎冯惟讷《诗纪》曰：京师曹家藏阮步兵诗一卷，唐人所书，与世所传多异。孔宗翰亦有本，与此多同。◎冯氏《诗纪》辑诗歌八十七篇。严可均辑文二十篇。◎何焯云：阮公《咏怀》，《文选》所选止十七篇，作者之要旨已具。◎又云：《咏怀》之作，其归在于魏、晋易代之事，而其词旨亦复难以直寻。若篇篇附会，又失之矣。</span>
子浑，字长成。◎《世语》曰：浑以闲澹寡欲，知名京邑。为太子庶子。早卒。
<span class="c2">◎《晋书·籍传》：浑有父风，少慕通达，不饰小节。籍谓曰：“仲容已豫吾此流，汝不得复尔。”太康中，为太子庶子。◎仲容，阮咸字，籍侄也。</span>
</span>

13. <span id="卷二十一·魏书二十一·王卫二刘傅传第二十一-王粲-13"></span>
时又有谯郡嵇康，文辞壮丽，好言老、庄，而尚奇任侠。至景元中，坐事诛。
<span class="c1">◎康字叔夜。◎案《嵇氏谱》：
<span class="c2">毛本误作“《嵇康谱》”。</span>
康父昭，字子远，督军粮治书侍御史。
<span class="c2">督军粮御史，见《杜袭传》。</span>
兄喜，字公穆，晋扬州刺史、（中）〈宗〉正。
<span class="c2">◎《文选·二十四·嵇叔夜赠秀才入军五首》李善注：○引《集》云：兄秀才公穆入军赠诗。○刘义庆《集林》曰：嵇喜字公穆，举秀才。◎《晋书·阮籍传》曰：籍能为青白眼，见礼俗之士，以白眼对之。嵇喜来吊，籍作白眼，喜不怿而退。弟康闻之，乃赍酒挟琴造焉，籍大悦，乃见青眼。〖《世说·简傲篇》引《晋百官名》与此同。〗◎又《嵇康传》：兄喜有当世才，历太仆、宗正。◎《世说·简傲篇》：康与吕安善，安来，值康不在，喜出户延之，不入，题门上作凤字而去。喜不觉，犹以为欣。故作凤字，凡鸟也。</span>
喜为《康传》曰；“家世儒学，少有儁才，旷迈不群，高亮任信，
<span class="c2">宋本“信”作“性”。</span>
不修名誉，宽简有大量。学不师授，博洽多闻，
<span class="c2">◎《晋书·康传》：康，谯国铚人。早孤，有奇才，远迈不群。身长七尺八寸，美词气，有风仪。而土木形骸，不自藻饰；人以为龙章凤姿，天质自然。恬静寡欲，含垢匿瑕，宽简有大量，学不师受，博览无不该通。长好老、庄，与魏宗室婚，拜中散大夫。◎本志《沛穆王林传》注引《嵇氏谱》云：嵇康妻，林子之女也。◎《书钞》卷一百引《嵇康集》曰：康著《华山九吟》，魏明帝异其文词，问左右曰：“斯人安在？吾欲擢之。”遂起家为浔阳长。</span>
长而好老、庄之业，恬静无欲。性好服食，尝采御上药。善属文论，弹琴咏诗，自足于怀抱之中。以为神仙者，禀之自然，非积学所致。至于导养得理，以尽性命，若安期、彭祖之伦，可以善求而得也；著《养生篇》。
<span class="c2">◎《隋书·经籍志》：梁有《养生论》三卷，嵇康撰，亡。◎《文选·五十三》、《艺文类聚·七十五》载嵇叔夜《养生论》。◎叶树藩曰：康所著全书已散佚，仅存此篇耳。本集有《答向子期难〈养生论〉》。</span>
知自厚者所以丧其所生，其求益者必失其性，超然独达，遂放世事，纵意于尘埃之表。撰录上古以来圣贤、隐逸、遁心、遗名者，集为传赞，自混沌至于管宁，凡百一十有九人，盖求之于宇宙之内，而发之乎千载之外者矣。故世人莫得而名焉。”
<span class="c2">◎《晋书·康传》：康撰上古以来高士为之传赞，欲友其人于千载也。◎《隋书·经籍志·杂传类》：《圣贤高士传赞》三卷，嵇康撰，周续之注。◎章宗源《隋志考证》曰：○《宋书·周续之传》：续之常以嵇康《高士传》得出处之美，因为之注。◎《史通·品藻篇》曰：嵇康《高士传》，其所载者广矣，而颜回、蘧瑗独不见书，盖以二子虽乐道遗荣，安贫守志，而拘禁名教，未免流俗也。正如董仲舒、扬子云亦钻仰四科，驰骋六籍，渐孔门之教义，服鲁国之儒风，与此何殊，而并可甄录。夫回、瑗可弃，而扬、董获升，可谓识二五而不知十者也。◎《采撰篇》曰：嵇康《高士传》，好聚七国寓言，引书之误，其萌于此。◎《杂说篇》曰：〖别传条。〗嵇康《高士传》取《庄子》、《楚辞》二渔父事，合成一篇。夫以园吏之寓言，骚人之假说，而定为实录，斯已谬矣。况此二渔父者，较年则前后别时，论地则南北殊壤，而辄并之为一，岂非惑哉！◎又曰：庄周著书，以寓言为主。嵇康述《高士传》，多引其虚辞，至有神有混沌，编诸首录，苟以此为实，则其流甚多。◎又《浮词篇》论是书，亦有不满之词。◎严可均曰：据康兄喜为《康传》云“集为传赞”，是传与赞皆康撰。《唐志》以传属嵇康，赞属周续之，误矣。◎严氏辑五十二传，五赞，凡六十一人，较马氏玉函山房辑本为备。</span>
◎虞预《晋书》曰：
<span class="c2">◎预，事互见《王修传》王隐《晋书》注。◎《晋书·虞预传》：预字叔宁，征士喜之弟。〖喜，会稽余姚人。〗预十二而孤，少好学，有文章。除著作佐郎，后除散骑常侍，仍领著作，以年老归。预雅好经史，憎疾玄虚，其论阮籍裸袒，比之伊川被发，所以胡虏遍于中国，以为过衰周之时。著《晋书》四十余卷、《会稽典录》二十篇、《诸虞传》十二篇，皆行于世。所著诗、赋、碑、诔、论、难数十篇。◎《隋志·正史类》：《晋书》二十六卷，本四十四卷，迄明帝，今残缺，晋散骑常侍虞预撰。◎两唐志作“五十八卷”。今存黄奭、汤球《辑本》各一卷。◎《史通·人物篇》：若元则、仲景，时才重于许、洛；何桢、许询，文雅高于扬、豫。而陈寿《三国志》、王隐《晋史》，广列诸传，而遗此不编，此亦网漏吞舟，过为迂阔者。◎《史官篇》：若中朝之华峤、陈寿、陆机、束皙，江左之王隐、虞预、干宝、孙盛，宋之徐爰、苏宝生，梁之沈约、裴子野，斯并史官之尤美，著作之妙选也。◎章宗源《隋志考证》曰：《太平御览·皇王部》“上虽服膺文艺，而雅有雄霸之量”数语，乃预《宣帝纪》论。其论阮籍裸袒，则《阮籍传》论也，今《晋书》皆不取。◎《初学记·（设）〈职〉官部》引何桢为弘农郡守，贡县吏杨嚣于朝。◎《北堂书钞·设官部》：何桢为尚书郎，参秘书右（丕）〈丞〉。右丞之置，自桢始也。◎是知王隐所不编，预固有传。◎沈家本曰：虞预《晋书》，《唐志》五十八卷，亦后出增多者。</span>
康家本姓奚，会稽人。先自会稽迁于谯之铚县，
<span class="c2">◎《晋书·康传》：其先姓奚，会稽上虞人，以避怨徙焉。◎《郡国志》：（预）〈豫〉州沛国銍县。◎王先谦曰：三国魏改郡属谯郡。◎弼按：洪亮吉《补志》属汝阴郡，盖始属沛，魏武分沛置谯郡，乃移属谯，明帝景初二年，又移属汝阴郡也。◎《一统志》：銍县故城，今安徽凤阳府宿州西南四十六里。</span>
改为嵇氏，取“（嵇）〈稽〉”字之上，“山”以为姓，
<span class="c2">◎官本《考证》曰：元本作“加山以为姓”，多“加”字。</span>
盖以志其本也。一曰铚有嵇山，家于其侧，遂氏焉。
<span class="c2">◎姚范曰：取“尤”而易“旨”为“山”耳。</span>
◎《魏氏春秋》曰：康寓居河内之山阳县，
<span class="c2">山阳，见《文纪》延康元年。</span>
与之游者，未尝见其喜愠之色。与陈留阮籍、河内山涛、河南向秀、
<span class="c2">◎钱大昭曰：秀，河内怀人，此作“河南”，误。◎弼按：《水经注》作“河内”。</span>
籍兄子咸、琅邪王戎、沛人刘伶相与友善，游于竹林，号为七贤。
<span class="c2">◎《水经注·清水注》：○迳七贤祠东，左右筠篁列植，冬夏不变贞萋。魏步兵校尉陈留阮籍、中散大夫谯国嵇康、晋司徒河内山涛、司徒琅邪王戎、黄门郎河内向秀、建威参军沛国刘伶、始平太守阮咸等，同居山阳，结自得之游，时人号之为竹林七贤。向子期所谓山阳旧居也。○郭缘生《述征记》云：白鹿山东南二十五里，有嵇公故居，以居时有遗竹焉。◎《晋书·山涛传》：涛字巨源，河内怀人，与嵇康、吕安善。后遇阮籍，便为竹林之游，箸忘言之契。康后坐事，临诛，谓子绍曰：“巨源在，汝不孤矣。”后封新沓伯，拜司徒，薨。年七十九，谥曰康。涛饮酒至八斗方醉，武帝欲试之，乃以酒八斗饮涛，而密益其酒，涛极本量而止。◎《向秀传》：秀字子期，河内怀人。清悟有远识，少为山涛所知。雅好老、庄之学，庄周著内外数十篇，历世方士虽有观者，莫適论其旨统也，秀乃为之隐解，发明奇趣，振起玄风，读之者超然心悟，莫不自足一时也。惠帝之世，郭象又述而广之，儒墨之迹见鄙，道家之言遂盛焉。始，秀欲注，嵇康曰： “此书讵复须注，正是妨人作乐耳。”及成，示康曰：“殊复胜不？”又与康论养生，辞难往复，盖欲发康高致也。康善锻，秀为之佐，相对欣然，傍若无人。又共吕安灌园于山阳。康既被诛，秀应本郡计入洛。文帝问曰：“闻有箕山之志，何以在此？”秀曰：“以为巢、许狷介之士，未达尧心，岂足多慕！”帝甚悦。秀乃自此役，作《思旧赋》云：“余与嵇康、吕安居止接近，其人并有不羁之才，嵇意远而疏，吕心旷而放，其后并以事见法。嵇博综伎艺，于丝竹特妙，临当就命，顾视日影，索琴而弹之。逝将西迈，经其旧庐。于时日薄虞泉，寒冰凄然。邻人有吹笛者，发声寥亮。追想曩昔游晏之好，感音而叹，故作赋曰：将命適于远京兮，遂旋反以北徂。济黄河以泛舟兮，经山阳之旧居。瞻旷野之萧条兮，息余驾乎城隅。践二子之遗迹兮，历穷巷之空庐。叹《黍离》之愍周兮，悲《麦秀》于殷墟。惟追昔以怀今兮，心徘徊以踌躇。栋宇在而弗毁兮，形神逝其焉如。昔李斯之受罪兮，叹黄犬而长吟。悼嵇生之永辞兮，顾日影而弹琴。托运遇于领会兮，寄余命于寸阴。听鸣笛之慷慨兮，妙声绝而复寻。伫驾言其将迈兮，故援翰以写心。”后为散骑常侍，卒。◎《阮咸传》：咸字仲容。父熙，武都太守。咸与叔父籍为竹林之游，妙解音律，善弹琵琶。历仕散骑侍郎，出补始平太守，以寿终。◎《王戎传》：戎字濬冲，琅邪临沂人。祖雄，幽州刺史。父浑，凉州刺史、贞陵亭侯。戎幼而颖悟，神彩秀彻，视日不眩。裴楷见而目之曰：“戎眼灿灿，如岩下电。”阮籍与浑为友。戎年十五，随浑在郎舍。戎少籍二十岁，而籍与之交。籍每过浑，俄顷辄去，过视戎，良久然后出。谓浑曰：“共卿言，不如共阿戎谈。”袭父爵，历豫州刺史，加建威将军。受诏伐吴，吴平，进爵安丰县侯，拜司徒。永兴二年，薨于郏县，年七十二，谥曰元。尝经黄公酒垆下过，顾谓后车客曰：“吾昔与嵇叔夜、阮嗣宗酣畅于此，竹林之游，亦预其末。自嵇、阮云亡，吾便为时所羁紲。今日视之虽近，邈若山河！”◎《刘伶传》：伶字伯伦，沛国人。身长六尺，容貌甚陋，放情肆志，常以细宇宙、齐万物为心。澹默少言，不妄交游。与阮籍、嵇康相遇，欣然神解，携手入林，未尝厝意。文翰惟箸《酒德颂》一篇。尝为建威参军。泰始初对策，盛言无为之化。时辈皆以高第得调，伶独以无用罢，竟以寿终。◎《隋书·经籍志》：山涛《集》九卷，梁五卷，录一卷。向秀《集》二卷，录一卷。</span>
钟会为大将军所昵，闻康名而造之。会，名公子，以才能贵幸，乘肥衣轻，宾从如云。康方箕踞而锻，
<span class="c2">◎胡三省曰：康性巧而好锻。锻，都玩翻，小冶也。</span>
会至，不为之礼。康问会曰：“何所闻而来？何所见而去？”会曰：“有所闻而来，有所见而去。”会深衔之。
<span class="c2">◎《世说·简傲篇》：钟士季有才理，先不识嵇康。钟要于时贤儁之士，俱往寻康，康方大树下锻，向子期为佐，鼓排，康扬槌不辍，傍若无人。移时不交一言。◎又刘孝标注引《文士传》曰：康性绝巧，能锻铁。家有盛柳树，乃激水以圜之。夏天甚清凉，恒居其下傲戏，乃身自锻，家虽贫，有人说锻者，康不受直，唯亲旧以鸡酒往，与共饮噉，清言而已。◎胡三省曰：锻，都玩反，小冶也。</span>
大将军尝欲辟康。康既有绝世之言，又从子不善，避之河东，或云避世。及山涛为选曹郎，举康自代，康答书拒绝，因自说不堪流俗，而非薄汤、武。大将军闻而怒焉。
<span class="c2">◎胡三省曰：汤、武革命，而康非薄之，故昭闻而怒。◎《文选·四十三》载嵇叔夜《与山巨源绝交书》。◎《晋书·康传》：山涛将去选官，举康自代。康乃与涛书告绝。◎弼按：《晋书》本传所载，较《文选》删节甚多，书中有必不堪者七，甚不可者二，俱未录。惟此书乃康拒绝山涛之荐己自代，并非与涛绝交。康临诛绝命，犹念巨源交谊之挚，可证。自萧《选》标题错误，相沿至今，无一纠正之者，可异也。</span>
初，康与东平吕昭子巽及巽弟安亲善。
<span class="c2">◎巽字长悌，安字仲悌，见《杜恕传》注引《世语》。◎《晋阳秋》曰：安，冀州刺史，昭第二子。志量开旷，有拔俗风气。</span>
会巽淫安妻徐氏，而诬安不孝，囚之。安引康为证，康义不负心，保明其事，
<span class="c2">康有《与吕长悌绝交书》，见严可均辑本。</span>
安亦性烈，
<span class="c2">宋本“性”作“至”。</span>
有济世志力。钟会劝大将军因此除之，遂杀安及康。康临刑自若，援琴而鼓，既而叹曰：“雅音于是绝矣！”。时人莫不哀之。
<span class="c2">◎《世说·雅量篇》：嵇中散临刑东市，神气不变，索琴弹之，奏《广陵散》。曲终，曰：“袁孝尼尝请学此散，吾靳固不与，《广陵散》于今绝矣！”太学生三千人上书，请以为师，不许。文王亦寻悔焉。◎刘孝标注：○引《晋阳秋》曰：初，康与东平吕安亲善。安嫡兄逊淫安妻徐氏，安欲告逊遣妻，以咨于康，康喻而抑之。逊内不自安，阴告安挝母，表求徙边。安当徙，诉自理，辞引康。○《文士传》曰：吕安罹事，康诣狱以明之。钟会庭论康曰：“今皇道开明，四海风靡，边鄙无诡随之民，街巷无异口之议。而康上不臣天子，下不事王侯，轻时傲世，不为物用，无益于今，有败于俗。昔太公诛华士，孔子戮少正卯，以其负才乱群惑众也。今不诛康，无以清洁王道。”于是录康闭狱。临死，而兄弟亲族咸与共别，康颜色不变，问其兄曰：“向以琴来不邪？”兄曰：“以来。”康取调之，为《太平引》。曲成，叹曰：“《太平引》于今绝也！”◎王隐《晋书》曰：康之下狱，太学生数千人请之。于时豪俊皆随康入狱，悉解喻，一时散遣。康竟与安同诛。◎《文选·思旧赋》李善注引干宝《晋纪》曰：安，巽庶弟，俊才，妻美。巽使妇人醉而幸之。丑恶发露，巽病之，告安谤己。巽于钟会有宠，太祖遂徙安远郡。遗书于康“昔李叟入秦，及关而叹”云。太祖恶之，追收下狱；康理之，俱死。◎康《幽愤诗》，见《文选》及《晋书》本传。◎何焯曰：天下不平之事，至嵇、吕一案，无以复加矣。司马家儿不及阿瞒父子万倍，何名英雄也？安得不生阮公广武之叹！</span>
初，康采药于汲郡共北山中，
<span class="c2">◎毛本 “北”作“比”，误。◎胡三省曰：晋泰始二年，始分河内为汲郡，史追书也。</span>
见隐者孙登。康欲与之言，登默然不对。踰时将去，康曰：“先生竟无言乎？”登乃曰：“子才多识寡，难乎免于今之世。”及遭吕安事，为诗自责曰：“欲寡其过，谤议沸腾。性不伤物，频致怨憎。昔惭柳下。今愧孙登。内负宿心，外赧良朋。”
<span class="c2">◎《世说·棲逸篇》：嵇康游于汲郡山中，过道士孙登，遂与之游。康临去，登曰：“君才则高矣，保身之道不足。”◎刘孝标引《文士传》曰：嘉平中，汲县民共入山中，见一人所居，悬岩百仞，丛林郁茂，而神明甚察。自云孙姓，登名，字公和。康闻，乃从游三年，问其所图，终不答。然神谋所存良妙，康每薾然叹息。将别，谓曰：“先生竟无言乎？”登乃曰：“子识火乎？生而有光而不用其光，果然在于用光；人生有才而不用其才，果然在于用才。故用光在乎得薪，所以保其曜；用才在乎识物，所以全其年。今子才多识寡，难乎免于今之世矣！子无多求。”康不能用。及遭吕安事，在狱为诗自责云：“昔惭下惠，今愧孙登。”◎王隐《晋书》曰：孙登即阮籍所见者也。嵇康执弟子礼而师焉。魏、晋去就，易生嫌疑，贵贱并没，故登或默也。</span>
康所著诸文论六七万言，皆为世所玩咏。
<span class="c2">◎《隋书·经籍志》：《春秋左氏传音》三卷，魏中散大夫嵇康撰。又《集》十三卷，梁十五卷，录一卷。◎《玉海·艺文》曰：嵇康作《言不尽意论》。◎侯康曰：嵇康《周易言不尽意论》一篇，严可均辑文六卷，冯氏《诗纪》辑诗五十三篇。◎赵一清曰：康有《琴赋》，见《文选》。◎《御览·五百七十九》引《灵异志》曰：嵇中散尝行西南出，去洛数十里，有亭名华阳，投宿，夜了无人，独在亭中。此亭由来杀人，宿者多凶。至一更中操琴，先作诸弄，而闻空中称善声。中散抚琴呼之，此人云：“身是古人，幽没于此数千年矣。闻君弹琴，音曲清和，故来听耳。而终就残毁，不宜接待君子。”向夜，髣髴渐见，以手持其头，遂与中散共论声音，其辞清辩。中散以琴授之，弹作众曲，惟《广陵散》绝伦。中散从受之，半夕悉得。与中散誓不得教他人，又不得言其姓也。◎《水经注·洧水注》：华阳，亭名，在密县。嵇叔夜常采药于山泽，学琴于古人，即此亭也。◎《唐书·韩皋传》：皋生知音律，常曰：“长年后不愿听乐，以门内事多逆知之。”闻鼓琴，至《止息》，叹曰：“美哉！嵇康之为是曲。其当晋、魏之际乎？其音主商，商为秋，秋者，天将摇落肃杀，其岁之晏乎！晋乘金运，商又金声，此所以知魏方季而晋将代也。缓其商弦，与宫同音，臣夺君之义，知司马氏之将篡也。王淩、毌丘俭、文钦、诸葛诞继为扬州都督，咸有兴复之谋，皆为司马懿父子所杀。康以扬州故广陵地，淩等皆魏大臣，故名其曲曰《广陵散》，言魏散亡自广陵始。《止息》者，晋虽暴兴，终止息于此。其哀愤躁蹙、憯痛迫胁之音，尽于是矣。永嘉之乱，其兆乎？康避晋、魏之祸，托以鬼神，以俟后世知音云。”◎胡玉缙曰：《太平引》、《广陵散》，引、散犹吟、行、鹽、豔之类，为某调曲耳。韩虽唐人，散亡之说，似近傅会。◎《水经注·穀水》：穀水经建春门石桥下，水南即马市。洛阳有三市，斯其一也。嵇叔夜为司马昭所害处。◎《寰宇记》卷十七：嵇康墓在宿州临涣县西北三十五里嵇山东一里。◎杭世骏所引多神怪之说，不录。◎《晋书》本传：康作《太师箴》，足以明帝王之道，复作《声无哀乐论》，甚有条理。</span>
◎《康别传》云：
<span class="c2">《嵇康别传》，隋、唐志不著录。</span>
孙登谓康曰：“君性烈而才儁，其能免乎？”称康临终之言曰：“袁孝尼尝从吾学《广陵散》，
<span class="c2">孝尼名准。</span>
吾每固之不与。《广陵散》于今绝矣！”◎与盛所记不同。
<span class="c2">◎周寿昌曰：《世说》注引《文士传》作“《太平引》于今绝矣”，所说不同，而《广陵散》一语特传。</span>
◎又《晋阳秋》云：康见孙登，登对之长啸，踰时不言。康辞还，曰：“先生竟无言乎？”登曰： “惜哉！”◎此二书皆孙盛所述，而自为殊异如此。◎《康集·目录》曰：
<span class="c2">《嵇康集》见前。</span>
登字公和，不知何许人，无家属，于汲县北山土窟中得之。夏则编草为裳，冬则被发自覆。好读《易》、鼓琴，见者皆亲乐之。每所止家，辄给其衣服食饮，得无辞让。◎《世语》曰：毌丘俭反，康有力，且欲起兵应之，以问山涛，涛曰：“不可。”俭亦已败。◎臣松之案：本传云康以景元中坐事诛，而干宝、孙盛、习凿齿诸书，皆云正元二年，司马文王反自乐嘉，杀嵇康、吕安。盖缘《世语》云康欲举兵应毌丘俭，故谓破俭便应杀康也。其实不然。山涛为选官，欲举康自代，康书告绝，事之明审者也。案《涛行状》，涛始以景元二年除吏部郎耳。景元与正元相较七八年，以《涛行状》检之，如本传为审。
<span class="c2">何焯校改“如”作“知”。</span>
又《钟会传》亦云会作司隶校尉时诛康。会作司隶，景元中也。干宝云吕安兄巽善于钟会，巽为相国掾，俱有宠于司马文王，故遂抵安罪。寻文王以景元四年钟、邓平蜀后，始授相国位；若巽为相国掾时陷安，焉得以破毌丘俭年杀嵇、吕？此又干宝疏谬，自相违伐也。
<span class="c2">◎或曰：昭为相国，会已在蜀被杀，安得共相构陷康等乎？皆不足信。◎弼按：○《高贵乡公纪》：甘露三年五月，命大将军司马文王为相国。○《陈留王纪》：景元四年十月，复命大将军进位爵赐，一如前诏。○又按《钟会传》，会迁司隶校尉，嵇康等见诛，皆会谋也。○俱在平蜀之前。</span>
◎康子绍，字延祖，少知名。山涛启以为秘书郎，称绍平简温敏，有文思，又晓音，当成济者。帝曰：“绍如此，便可以为丞，不足复为郎也。”遂历显位。
<span class="c2">◎《晋书·忠义传》：嵇绍十岁而孤，事母孝谨。以父得罪，靖居私门。山涛领选，启武帝曰：“《康诰》有言，父子罪不相及。嵇绍贤侔郤缺，宜加旌命，请为秘书郎。”帝谓涛曰：“如卿所言，乃堪为丞，何但郎也？”乃发诏征之，起家为秘书丞。绍始入洛，或谓王戎曰：“昨于稠人中始见嵇绍，昂昂然如野鹤之在鸡群。”戎曰：“君复未见其父耳。”</span>
◎《晋诸公赞》曰：绍与山涛子简、弘农杨准同好友善，而绍最有忠正之情。以侍中从惠帝北伐成都王，王师败绩，百官皆走，
<span class="c2">宋本“皆”作“奔”。</span>
惟绍独以身扞卫，遂死于帝侧。故累见褒崇，追赠太尉，谥曰忠穆公。
<span class="c2">◎《晋书·忠义传》：绍以天子蒙尘，承诏驰诣行在所。值王师败绩于荡阴，百官及侍卫莫不溃散，唯绍俨然端冕，以身扞卫。兵交御辇，飞箭雨集，绍遂被害于帝侧。血溅御服，天子深哀叹之。及事定，左右欲浣衣，帝曰：“此嵇侍中血，勿去。”</span>
</span>

14. <span id="卷二十一·魏书二十一·王卫二刘傅传第二十一-王粲-14"></span>
景初中，下邳桓威出自孤微，年十八而著《浑舆经》，依道以见意。
<span class="c1">◎《隋书·经籍志》：梁有《浑舆经》一卷，魏安城令桓威撰。◎《唐经籍志》：《浑舆经》一卷，姖威撰。◎《唐艺文志》：姖威《浑舆经》一卷。◎姚振宗曰：宋本《隋志》因避讳，“桓”书作“ ”，而传写误作“柏”，两唐志又转写作“姖”。</span>
从齐国门下书佐、司徒署吏，后为安成令。
<span class="c1">◎《郡国志》：豫州汝南郡安城。◎《一统志》：安成故城，今河南汝宁府汝阳县东南。</span>

15. <span id="卷二十一·魏书二十一·王卫二刘傅传第二十一-王粲-15"></span>
吴质，济阴人，以文才为文帝所善，官至振威将军，
<span class="c1">振威将军，见《程昱传》。</span>
假节都督河北诸军事，封列侯。
<span class="c1">◎《魏略》曰：质字季重，以才学通博，为五官将及诸侯所礼爱；质亦善处其兄弟之间，若前世楼君卿之游五侯矣。
<span class="c2">◎《汉书·游侠传》：楼护，字君卿，齐人。王氏方盛，宾客满门，五侯兄弟争名，其客各有所厚，不得左右，惟护尽入其门，咸得其欢心，与谷永俱为五侯上客，长安号曰：“谷子云笔札，楼君卿脣舌。”◎《西京杂记》：五侯竞致奇膳，护乃合以为鲭，世称五侯鲭。◎《字林》云：鲭，杂肴也。</span>
及河北平定，大将军为世子，
<span class="c2">◎李慈铭曰：大将军，当作“五官将”。下“大将军西征”，“将”字衍文，《文选》注引《典略》无“将”字。</span>
质与刘桢等并在坐席。桢坐谴之际，质出为朝歌长，
<span class="c2">◎《文选》作“朝歌令”。朝歌，见《武纪》建安十七年。◎张云璈曰：○《汉书·百官表》：万户以上为令，万户以下为长。○令、长以县之大小为分，故长迁始同令也。◎弼按：子桓以发簏纳朝歌长吴质与谋，见《陈思王传》注引《世语》。◎《文选·四十二》载曹子建与吴季重往还书，有“墨子朝歌回车”之语，正质为朝歌长之时也。</span>
后迁元城令。
<span class="c2">元城，见《文纪》黄初二年。</span>
其后大将军西征，
<span class="c2">◎官本《考证》曰：“将”字疑衍。</span>
太子南在孟津小城，
<span class="c2">◎《方舆纪要·四十八》：小平城，在今河南孟津县西北，有河津曰小平津，津上有城，灵帝时河南八关之一也。晋永嘉末傅祗保孟津小城，或曰即小平津。◎小平津，见《董卓传》。</span>
与质书曰：“季重无恙！
<span class="c2">《文选》此句上有“五月十八日丕白”七字。</span>
途路虽局，
<span class="c2">◎李善注引《尔雅》曰：局，近也。〖《六臣本“尔”作“小”。〗</span>
官守有限，原言之怀，良不可任。
<span class="c2">◎李善注引杜预曰：任，当也。</span>
足下所治僻左，书问致简，益用增劳。每念昔日南皮之游，
<span class="c2">◎李善注：○《汉书》：渤海郡有南皮县。◎《寰宇记·六十五》云：《魏志》 “文帝为五官中郎将，射雉于南皮”，即此。醼友台，在县东二十五里。魏文帝为五官中郎将，与吴质重游南皮，〖◎弼按：“质”字疑“季”字之误。〗筑此台醼友，故名焉。◎《一统志》：南皮故城，今直隶天津府南皮县东北。</span>
诚不可忘。既妙思六经，逍遥百氏，弹棋间设，终以博弈，
<span class="c2">◎《典论》云：余于他喜弄之事少所许，惟弹棋略尽其巧。◎《世说·巧艺篇》：魏文帝于此戏特妙，用手巾角拂之，无不中。◎《文选》“博弈”作“六博”。</span>
高谈娱心，哀筝顺耳。驰骛北场，
<span class="c2">《文选》作“驰骋”。</span>
旅食南馆，
<span class="c2">◎李善注：○郑玄曰：旅，众也。</span>
浮甘瓜于清泉，沈朱李于寒水。
<span class="c2">◎《寰宇记·六十五》：寒冰井，在南皮县西一里。</span>
皦日既没，
<span class="c2">《文选》作“白日既匿”。</span>
继以朗月，同乘并载，以游后园，
<span class="c2">◎赵一清曰：○《名胜志》：西园在邺城西，魏曹丕同弟植宾从游幸之地也。</span>
舆轮徐动，宾从无声，
<span class="c2">《文选》 “宾”作“参”。</span>
清风夜起，悲笳微吟，乐往哀来，凄然伤怀。余顾而言，兹乐难常，足下之徒，咸以为然。今果分别，各在一方。元瑜长逝，化为异物，每一念至，何时可言？方今蕤宾纪辰，
<span class="c2">◎李善注引《礼记》曰：仲夏之月，律仲蕤宾。</span>
景风扇物，天气和暖，
<span class="c2">毛本 “天”作“风”，误。</span>
众果具繁。时驾而游，北遵河曲，从者鸣笳以启路，文学托乘于后车，节同时异，物是人非，我劳如何！今遣骑到邺，故使枉道相过。行矣，自爱！”二十三年，太子又与质书曰：“岁月易得，
<span class="c2">《文选》此句上有“二月三日丕白”六字。</span>
别来行复四年。三年不见，《东山》犹叹其远，况乃过之，思何可支？虽书疏往反，未足解其劳结。昔年疾疫，亲故多离其灾，徐、陈、应、刘，一时俱逝，痛何可言邪！昔日游处，行则同舆，止则接席，何尝须臾相失！每至觞酌流行，丝竹并奏，酒酣耳热，仰而赋诗。当此之时，忽然不自知乐也。谓百年己分，长共相保，
<span class="c2">《文选》“长”上有“可”字。</span>
何图数年之间，零落略尽，言之伤心。顷撰其遗文，都为一集。观其姓名，已为鬼录，追思昔游，犹在心目，而此诸子化为粪壤，可复道哉！观古今文人，类不护细行，鲜能以名节自立。而伟长独怀文抱质，恬淡寡欲，有箕山之志，可谓彬彬君子矣。著《中论》二十余篇，成一家之业，辞义典雅，足传于后，此子为不朽矣。德琏常斐然有述作意，才学足以著书，美志不遂，良可痛惜。间历观诸子之文，对之抆泪，既痛逝者，行自念也。孔璋章表殊健，微为繁富。公幹有逸气，但未遒耳，至其五言诗，妙绝当时。
<span class="c2">《文选》作“妙绝时人”。</span>
元瑜书记翩翩，致足乐也。仲宣独自善于辞赋，惜其体弱，不足起其文，至于所善，古人无以远过也。昔伯牙绝弦于钟期，仲尼覆醢于子路，愍知音之难遇，伤门人之莫逮也。
<span class="c2">◎李善注：○引《吕氏春秋》曰：子期死，伯牙乃破琴绝弦。○《礼记》曰：孔子哭子路于中庭，有人吊者，而夫子拜之。既哭，进使者而问故。使者曰：“醢之矣。”遂命覆醢。</span>
诸子但为未及古人，自一时之儁也，今之存者已不逮矣。后生可畏，来者难诬，然吾与足下不及见也。行年已长大，
<span class="c2">《文选》作 “年行已长大”。</span>
所怀万端，时有所虑，至乃通夕不瞑。何时复类昔日！
<span class="c2">《文选》“何时”上有“志意”二字。</span>
已成老翁，但未白头耳。光武言‘年已三十，在军十年，
<span class="c2">《文选》作 “光武言‘年三十余，在兵中十岁’”。</span>
所更非一’，吾德虽不及，年与之齐。以犬羊之质，服虎豹之文，无众星之明，假日月之光，动见观瞻，何时易邪？恐永不复得为昔日游也。少壮真当努力，年一过往，何可攀援？古人思秉烛夜游，良有以也。顷何以自娱？颇复有所造述不？东望于邑，裁书叙心。”
<span class="c2">◎《文选》卷四十载吴季重《答魏太子笺》云：二月八日庚寅，臣质言：奉读手命，追亡虑存。恩哀之隆，形于文墨。日月冉冉，岁不与我。昔侍左右，厕坐众贤。出有微行之游，入有管弦之欢。置酒乐饮，赋诗称寿。自谓可终始相保，并骋材力，效节明主，何意数年之间，死丧略尽。臣独何德，以堪久长？陈、徐、应、刘，才学所着，诚如来命。惜其不遂，可为痛切。凡此数子，于雍容侍从，实其人也。若乃边境有虞，群下鼎沸，军书辐至，羽檄交驰，于彼诸贤，非其任也。往者孝武之世，文章为盛。若东方朔、枚皋之徒，不能持论，既阮、陈之俦也。其唯严助、寿王，与闻政事。然皆不慎其身，善谋于国，卒以败亡，臣窃耻之。至于司马长卿称疾避事，以著书为务，则徐生庶几焉。而今各逝，已为异物矣。后来君子，实可畏也。伏惟所天，优游典籍之场，休息篇章之囿，发言抗论，穷理尽微，摛藻下笔，鸾龙之文奋矣。虽年齐萧王，才实百之。此众议所以归高，远近所以同声。然年岁若坠，今质已四十二矣。白发生鬓，所虑日深，实不复若平日之时也。但欲保身敕行，不蹈有过之地，以为知己之累耳。游宴之欢，难可再遇。盛年一过，实不可追。臣幸得下愚之才，值风云之会，时迈齿臷，犹欲触匈奋首，展其割裂之用也。不胜慺慺。以来命备悉，故略陈至情。质死罪死罪。◎又《在元城与太子笺》云：臣质言：前蒙延纳，侍宴终日，曜灵匿景，继以华灯。虽虞卿适赵，平原入秦，受赠千金，浮觞旬日，无以过也。小器易盈，先取沉顿，醒寤之后，不识所言。即以五日到官，初至承前，未知深浅。然观地形，察土宜，西带恒山，连罔平代，北邻柏人，乃高帝之所忌也。重以泜水，渐渍疆宇，喟然叹息。思淮阴之奇谲，亮成安之失策。南望邯郸，想廉、蔺之风；东接钜鹿，存李、齐之流。都人士女，服习礼教，皆怀慷慨之节，包左车之计。而质闇弱，无以莅之。若乃迈德种恩，树之风声，使农夫逸豫于疆畔，女工吟咏于机杼，固非质之所能也。至于奉遵科教，班扬明令，下无威福之吏，邑无豪侠之杰，赋事行刑，资于故实，抑亦懔懔有庶几之心。往者严助释承明之欢，受会稽之位；寿王去侍从之娱，统东郡之任。其後皆克复旧职，追寻前轨，今独不然，不亦异乎？张敞在外，自谓无奇；陈咸愤积，思入京城。彼岂虚谈夸论，诳曜世俗哉？斯实薄郡守之荣，显左右之勤也。古今一揆，先后不贸，焉知来者之不如今？聊以当觐，不敢多云。</span>
◎臣松之以本传虽略载太子此书，美辞多被删落，今故悉取《魏略》所述，以备其文。◎太子即王位，又与质书曰：“南皮之游，存者三人，烈祖龙飞，或将或侯。今惟吾子，栖迟下仕，
<span class="c2">◎何焯曰：宋本“仕”作“士”。◎弼按：宋本作“土”。</span>
从我游处，独不及门。瓶罄罍耻，
<span class="c2">宋本“瓶”作“缻”。</span>
能无怀愧。路不云远，今复相闻。”初，曹真、曹休亦与质等俱在勃海游处，时休、真亦以宗亲并受爵封，出为列将，而质故为长史。王顾质有望，故称二人以慰之。始质为单家，少游遨贵戚间，盖不与乡里相沈浮。故虽已出官，本国犹不与之士名。及魏有天下，文帝征质，与车驾会洛阳。到，拜北中郎将，
<span class="c2">◎《艺文类聚·六十八》引《吴质别传》云：质为北中郎将，朝京师。上欢喜其到，比至家，问讯相续，诏将军列卤簿，作鼓吹，望阙而止。◎本志《崔林传》：北中郎将吴质统河北军事。◎《宋书·百官志》：北中郎将，汉建安中置。</span>
封列侯，使持节督幽、并诸军事，治信都。
<span class="c2">安平国治信都，今冀州治，见《武纪》建安九年，又见《贾诩传》。</span>
太和中入朝。质自以不为本郡所饶，
<span class="c2">◎俞正燮《癸巳存稿》卷七云：○饶，容也。○《北齐书·樊逊传》云：逊少学，常为兄仲优饶。○《隋书·刘光伯传》自序云：性本愚蔽，家业窭，为父兄所饶，厕搢绅之末。○《后汉书·郑康成传》戒子益恩书云：吾家旧贫，不为父母群弟所容。○唐、宋以前本无“不”字，〖引证甚详，文繁未录。〗宋以后字匠误多也。康成以学成归美父兄群弟，故为此言。</span>
谓司徒董昭曰：“我欲溺乡里耳。”昭曰：“君且止，我年八十，不能老为君溺攒也。”
<span class="c2">◎官本《考证》曰：攒，宋本作“襸”。◎弼按：宋本作“欑”。◎钱大昭曰：董昭、吴质皆济阴人。质欲溺乡里，则昭亦在应溺之内，故云“溺攒”。</span>
◎《世语》曰：魏王尝出征，世子及临菑侯植并送路侧。植称述功德，发言有章，左右属目，王亦悦焉。世子怅然自失，吴质耳曰：“王当行，流涕可也。”及辞，世子泣而拜，王及左右咸歔欷，于是皆以植辞多华，而诚心不及也。◎《质别传》曰：
<span class="c2">《吴质别传》，隋、唐志不著录，《类聚·六十八》引之，亦见《御览》。</span>
帝尝召质及曹休欢会，命郭后出见质等。帝曰：“卿仰谛视之。”其至亲如此。
<span class="c2">刘桢平视甄夫人，输作。吴质则谛视郭后。路侧耳语之功，废簏载绢之策，深结子桓之欢，故亲信如此。</span>
质黄初五年朝京师，诏上将军及特进以下皆会质所，大官给供具。酒酣，质欲尽欢。时上将军曹真性肥，中领军朱铄性瘦，
<span class="c2">◎周寿昌曰：本谓体有肥瘦，兹易“体”为“性”，盖性犹生也。又真拜大将军，非上将军，“上”字误。</span>
质召优，使说肥瘦。真负贵，耻见戏，怒谓质曰：“卿欲以部曲将遇我邪？”骠骑将军曹洪、轻车将军王忠
<span class="c2">《上尊号奏》有“轻车将军都亭侯臣忠”，即王忠也。又见《武纪》建安十八年注。</span>
言： “将军必欲使上将军服肥，即自宜为瘦。”真愈恚，拔刀瞋目，言：“俳敢轻脱，吾斩尔。”遂骂坐。质案剑曰：“曹子丹，汝非屠机上肉，吴质吞尔不摇喉，咀尔不摇牙，何敢恃势骄邪？”铄因起曰：“陛下使吾等来乐卿耳，乃至此邪！”质顾叱之曰：“朱铄，敢坏坐！”
<span class="c2">毛本“朱”误作“未”。</span>
诸将军皆还坐。铄性急，愈恚，还拔剑斩地，遂便罢也。及文帝崩，质思慕作诗曰：“怆怆怀殷忧，殷忧不可居。徙倚不能坐，出入步踟蹰。念蒙圣主恩，荣爵与众殊。自谓永终身，志气甫当舒。何意中见弃，弃我归黄垆。茕茕靡所恃，泪下如连珠。随没无所益，身死名不书。慷慨自僶勉，庶几烈丈夫。”太和四年，入为侍中。时司空陈群录尚书事，帝初亲万机，质以辅弼大臣，安危之本，对帝盛称“骠骑将军司马懿，忠智至公，社稷之臣也。陈群从容之士，非国相之才，处重任而不亲事。”帝甚纳之。
<span class="c2">◎赵一清曰：○《晋书·宣帝纪》：魏国既建，迁太子中庶子。每与大谋，辄有奇策，为太子所信重，与陈群、吴质、朱铄号曰四友。○《后妃传》：景怀皇后崩，景帝更娶镇北将军濮阳吴质女。○质盖司马氏之党也。◎弼按：质为忠于魏文之人，遽指为党于司马氏，似不足以服其心。</span>
明日，有切诏以督责群，而天下以司空不如长文，即群，言无实也。
<span class="c2">此二语疑有误。</span>
质其年夏卒。
<span class="c2">◎质《答魏太子笺》云“今质已四十二矣”，时为建安二十三年，至魏太和四年卒，年五十四。◎《隋书·经籍志》：梁有侍中吴质《集》五卷，亡。◎严可均辑文七篇。冯氏《诗纪》录诗一篇。</span>
质先以怙威肆行，谥曰丑侯。质子应仍上书论枉，至正元中乃改谥威侯。应字温舒，晋尚书。应子康，字子仲，知名于时，亦至大位。
<span class="c2">◎《晋书·良吏传》：吴隐之，字处默，濮阳鄄城人，魏侍中质六世孙。◎弼按：濮阳，汉、魏属东郡，晋置濮阳国。鄄城，汉、魏属济阴郡，晋改属濮阳国。</span>
</span>

## 卫觊

1. <span id="卷二十一·魏书二十一·王卫二刘傅传第二十一-卫觊-1"></span>
卫觊
<span class="c1">冯本、官本《目录》“觊”作“顗”，《晋书·卫瓘传》作“觊”。</span>
字伯儒，河东安邑人也。
<span class="c1">◎安邑，见《武纪》兴平二年。◎《晋书·卫瓘传》：高祖暠，汉明帝时以儒学自代郡征至河东安邑，卒，因赐所亡地而葬之，子孙遂家焉。</span>
少夙成，以才学称。太祖辟为司空掾属，除茂陵令、
<span class="c1">◎《郡国志》：司隶右扶风（郡）茂陵。◎《方舆纪要》云：三国魏废。◎王先谦曰：三国魏因，《晋志》省，并入始平县，见《寰宇记》。◎《一统志》：茂陵故城，今陕西西安府兴平县东北。</span>
尚书郎。太祖征袁绍，而刘表为绍援，关中诸将又中立。益州牧刘璋与表有隙，觊以治书侍御史使益州，
<span class="c1">◎《续百官志》：治书侍御史，二人，六百石，掌选明法律者为之，凡天下诸谳疑事，掌以法律当其是非。◎互见《明纪》卷首。</span>
令璋下兵以缀表军。至长安，道路不通，觊不得进，遂留镇关中。时四方大有还民，关中诸将多引为部曲，觊书与荀彧曰：“关中膏腴之地，顷遭荒乱，人民流入荆州者十余万家，
<span class="c1">各本作“十万余家”。</span>
闻本土安宁，皆企望思归。而归者无以自业，诸将各竞招怀，以为部曲。郡县贫弱，不能与争，兵家遂强。一旦变动，必有后忧。夫盐，国之大宝也，自乱来散放，宜如旧置使者监卖，以其直益市犁牛。若有归民，以供给之。勤耕积粟，以丰殖关中。远民闻之，必日夜竞还。又使司隶校尉留治关中以为之主，则诸将日削，官民日盛，此强本弱敌之利也。”彧以白太祖。太祖从之，
<span class="c1">◎《通鉴》：建安四年，曹操使治书侍御史河东卫觊镇抚关中。◎胡三省曰：河东安邑盐池，旧有盐官。盐之为利厚矣。齐用管子鬻筴而霸王；晋之定都，诸大夫必欲其近盐；至汉武之世，斡之以佐军兴；及唐安史之乱，第五琦榷盐以赡国用，自此遂为经赋，其利居天下岁入之半。◎弼按：卫觊此谋，与枣祗屯田之议，同为当时要政。</span>
始遣谒者仆射监盐官，
<span class="c1">◎《续百官志》：谒者仆射，一人，比千石，为谒者台率，主谒者，天子出，奉引。古重习武，有主射以督录之，故曰仆射。◎《晋书·职官志》：谒者仆射，秦官也。自汉至魏因之。◎弼按：有河隄谒者，见《袁涣传》；有监营谒者，见《司马朗传》。盖因事派遣，监督外政也。◎赵一清曰：○《水经·涑水注》：监盐县故城南有盐池。《地理志》曰：“盐池在安邑西南。”池西又有一池，谓之女盐泽，在猗氏故城南，本司盐都尉治。</span>
司隶校尉治弘农。
<span class="c1">◎胡三省曰：时以钟繇为司隶校尉，据《魏略》及《三国志》，繇实治洛阳，盖暂治弘农以招抚关中也。</span>
关中服从，乃白召觊还，稍迁尚书。
<span class="c1">◎《魏书》曰：
<span class="c2">吴本“书”作“略”，毛本、局本脱此三字，误。</span>
初，汉朝迁移，台阁旧事散乱。自都许之后，渐有纲纪，觊以古义多所正定。是时关西诸将，外虽怀附，内未可信。司隶校尉钟繇求以三千兵入关，外托讨张鲁，内以胁取质任。太祖使荀彧问觊，觊以为“西方诸将，皆竖夫屈起，无雄天下意，苟安乐目前而已。今国家厚加爵号，得其所志，非有大故，不忧为变也。宜为后图。若以兵入关中，当讨张鲁，鲁在深山，道径不通，彼必疑之；一相惊动，地险众强，殆难为虑！”彧以觊议呈太祖。太祖初善之，而以繇自典其任，遂从繇议。兵始进而关右大叛，太祖自亲征，仅乃平之，死者万计。太祖悔不从觊议，由是益重觊。</span>
魏国既建，拜侍中，与王粲并典制度。
<span class="c1">◎赵一清曰：○《南齐书·礼志序》：魏氏籍汉末大乱，旧章殄灭，侍中王粲、尚书卫觊集创朝仪，而鱼豢、王沈、陈寿、孙盛并未详也。</span>
文帝即位，徙为尚书。顷之，还汉朝为侍郎，劝赞禅代之义，为文诰之诏。
<span class="c1">◎《文心雕龙·诏策篇》：建安之末，文理代兴，潘勖九锡，典雅逸群；卫觊禅诰，符命炳耀。弗可加已。◎严可均曰：按本传云“顷之还汉朝，劝赞禅代之义，为文诰之诏”，是献帝诸禅诏皆卫觊作也。◎又云：按唐韦绚录刘宾客《嘉话》，
<span class="c2">刘宾客，即刘禹锡，曾任太子宾客。</span>
魏受禅表，王朗文，梁鹄书，钟繇镌字，谓之三绝。今据闻人牟准《魏敬侯碑阴》，则受禅表卫觊撰并书。牟准去魏未远，语尤可信也。◎又云：案《古文苑》闻人牟准《卫敬侯碑阴》言《群臣上尊号奏》，卫觊撰，钟繇书。◎又云：按闻人牟准《魏敬侯碑阴》云《大飨碑》卫觊文并书。《天下碑录》引《图经》云曹子建文，钟繇书。疑《图经》之言非也。《隶释·四》又有《大飨残碑》云繇文为书，则《大飨》非一碑，当以碑阴为实。</span>
文帝践阼，复为尚书，封阳吉亭侯。

2. <span id="卷二十一·魏书二十一·王卫二刘傅传第二十一-卫觊-2"></span>
明帝即位，进封閺乡侯，
<span class="c1">◎范《书·郑兴传》：兴客授阌乡。◎章怀注：阌，音闻，古字也。建安中改作“闻”。◎又《董卓传》：段煨封闅乡侯。◎章怀注：○闅乡，今虢州县也。○《说文》：闅。○今作“阌”，流俗误也。◎沈钦韩曰：○《说文》：闅，低目视也，弘农湖县有閺乡。○《广韵》：閺，俗作阌。○《前书》孟康注：古阌字从门中，建安中正改作“闻”。○盖建安中改作“阌”，非“闻”也。○潘岳《西征赋》：发阌乡而警策。○李善注：《汉书》湖县名，今阌乡、湖城二县皆其地。◎赵一清曰：○《续郡国志》：弘农郡湖，故属京兆，有閺乡。○一清案：今河南陕州阌乡县是。隋开皇十六年置县。“闅”本从门中，后转讹为门中受，建安中正作“阌”，见《汉书·武五子传》。◎弼按：此为孟康注，赵氏所引有误，已更正。◎沈家本曰：閺、阌皆俗字。◎胡玉缙曰：○《说文》部闅云：氐目视也，从，门声，宏农湖县有閺乡，汝南西平有闅亭。○段注：俗作“受”。</span>
三百户。
<span class="c1">閺，音闻。
<span class="c2">◎赵一清曰：“三百户”上落“邑”字。</span>
</span>
觊奏曰：“九章之律，自古所传，
<span class="c1">◎《汉书·刑法志》：汉兴，高祖初入关，约法三章。其后三章之法不足以御奸，于是相国萧何攈摭秦法，取其宜于时者，作律九章。◎《晋书·刑法志》：汉承秦制，萧何定律，除参夷连坐之律，增部主见知之条，益事律《兴》、《厩》、《户》三篇，合为九篇。◎沈家本《律目考》曰：○李悝《法经》六篇，一《盗法》，二《贼法》，三《囚法》，四《捕法》，五《杂法》，六《具法》。○《唐律疏议》云：一《盗法》，今《贼盗律》是也；二《贼法》，今《诈伪律》是也；三《囚法》，今《断狱律》是也；四《捕法》，今《捕亡律》是也；五《杂法》，今《杂律》是也；六《具法》，今《名例律》是也。○《唐律疏议·序》云：汉相萧何更加悝所造《户》、《兴》、《厩》三篇，谓之《九章之律》。</span>
断定刑罪，其意微妙。百里长吏，皆宜知律。刑法者，国家之所贵重，而私议之所轻贱；狱吏者，百姓之所县命，而选用者之所卑下。王政之弊，未必不由此也。请置律博士，转相教授。”事遂施行。
<span class="c1">◎《晋书·刑法志》云：卫觊奏请置律博士转相教授，事遂施行，然而律文烦广，事比众多，离本依末，轻枉相继。</span>
时百姓凋匮而役务方殷，觊上疏曰：“夫变情厉性，强所不能，人臣言之既不易，人主受之又艰难。且人之所乐者富贵显荣也，所恶者贫贱死亡也，然此四者，君上之所制也，君爱之则富贵显荣，君恶之则贫贱死亡；顺指者爱所由来，逆意者恶所从至也。故人臣皆争顺指而避逆意，非破家为国，杀身成君者，谁能犯颜色，触忌讳，建一言，开一说哉？陛下留意察之，则臣下之情可见矣。今议者多好悦耳，其言政治则比陛下于尧舜，其言征伐则比二虏于貍鼠。臣以为不然。昔汉文之时，诸侯强大，贾谊累息以为至危。况今四海之内，分而为三，群士陈力，各为其主。其来降者，未肯言舍邪就正，咸称迫于困急，是与六国分治，无以为异也。当今千里无烟，遗民困苦，陛下不善留意，将遂凋弊难可复振。礼，天子之器必有金玉之饰，饮食之肴必有八珍之味，至于凶荒，则彻膳降服。然则奢俭之节，必视世之丰约也。武皇帝之时，后宫食不过一肉，衣不用锦绣，茵蓐不缘饰，
<span class="c1">◎胡三省曰：缘，俞绢反。茵蓐之字从草，盖古人用草为之，后世鞇字有旁从革者，用皮为之也。裀、褥二字有旁从衣者，用帛为之也。古朴散而文饰盛，又从而加缘饰焉。观《书·顾命》，敷席有黼纯、缀纯，画纯、玄粉纯之别，则成周之时已然矣。纯，之尹反，缘也。</span>
器物无丹漆，
<span class="c1">◎胡三省曰：古者朴素，舜造漆器而群臣谏者不止，况加丹乎！</span>
用能平定天下，遗福子孙。此皆陛下之所亲览也。当今之务，宜君臣上下，并用筹策，计校府库，量入为出。深思句践滋民之术，
<span class="c1">◎《国语》：句践命壮者无取老妇，老者无取壮妻。女子十七不嫁，其父母有罪；丈夫二十不取，其父母有罪。</span>
由恐不及，
<span class="c1">《通鉴》“由”作“犹”。</span>
而尚方所造金银之物，渐更增广，工役不辍，侈靡日崇，帑藏日竭。昔汉武信求神仙之道，谓当得云表之露以餐玉屑，故立仙掌以承高露。陛下通明，每所非笑。汉武有求于露，而由尚见非，
<span class="c1">《通鉴》“由”作 “犹”。</span>
陛下无求于露而空设之；不益于好而糜费工夫，
<span class="c1">宋本“工”作“功”。</span>
诚皆圣虑所宜裁制也。”觊历汉、魏，时献忠言，率如此。
<span class="c1">◎侯康曰：○《古文苑》载魏《卫〖此字依顾广圻校补。〗敬侯碑阴》文云：诏令杂驳议上封事一百余条。</span>

3. <span id="卷二十一·魏书二十一·王卫二刘傅传第二十一-卫觊-3"></span>
受诏典著作，又为《魏官仪》，
<span class="c1">◎《隋书·经籍志》：梁有荀攸《魏官仪》一卷，亡。◎章宗源《隋志考证》曰：○《南齐书·百官志》云：今有卫氏《官仪》。○《初学记·文部》、《太平御览·服章部》并引《魏官仪》。◎周寿昌曰：《御览》引《魏官仪》，是此书宋时犹存。《唐志》作“荀攸等撰”，或如后世修书以官尊者列名于前也。◎姚振宗曰：卫敬侯卒于明帝时，荀敬侯卒于建安中。荀书作于魏国初建，卫书作于文、明之世，当视荀书为备。</span>
凡所撰述数十篇。
<span class="c1">◎《古文苑》闻人牟准《卫敬侯碑阴》文曰：所著述注解、故训及文笔等甚多，皆已失坠。所注《孝经固而》、《仓颉冢碑》大篆书在左冯翎利阳亭南道旁，及《华山下亭碑增算状》、《殷叔时碑》、《魏大飨碑》、《群臣上尊号奏》及《受禅石表》文，并在许繁昌。《尊号奏》、《钟元常书》、《受禅表》，觊并金针八分书也。太祖、文帝等临诏令杂驳议上封事一百余条，《诫子》等散在门人及碑石可见。〖一作“散在人间”。〗◎严可均曰：牟准不见于传记，据《碑阴》言“故吏门生”，则去觊未远也。又言“所著述注解故训及文笔甚多，皆已失坠”。考觊仕汉入魏，卒于明帝时，子瓘仕魏入晋，至惠帝永平初，家世烜赫，何至失坠？此必贾后矫诏杀瓘后之言也。◎姚振宗曰：卫敬侯所撰，今可考者唯《孝经固》、《魏官仪》两书，其集亦不见于隋、唐志，盖皆亡于贾后杀瓘及恒之时。严氏极意蒐萃，犹存一卷，可珍也。</span>
好古文、鸟篆、隶草，无所不善。
<span class="c1">◎《晋书·卫恒传》：恒善草隶书，为《四体书势》曰：“魏初传古文者，出于邯郸淳。恒祖敬侯写淳《尚书》，后以示淳，而淳不别。”〖互见前邯郸淳注。〗◎王僧虔《能书人名录》云：卫觊善草及古文，略尽其妙，草体微瘦而笔迹精熟。◎魏收《魏书·九十一·江式传》云：京兆韦诞、河东卫觊二家，并号能篆。◎又云：臣六世祖琼与从父兄应元俱受学于卫觊。</span>
建安末，尚书右丞河南潘勖，
<span class="c1">◎本志《武纪》建安十八年《魏公九锡策命》注：后汉尚书左丞潘勖之辞也。勖字元茂，陈留中牟人。◎《晋书·潘岳传》：岳，荥阳中牟人。◎按《郡国志》，荥阳、中牟俱为河南尹属县。魏分河南郡县为荥阳郡，中牟改属荥阳，故本志书“河南潘勖”，《晋书》书“荥阳中牟人”，均是。惟《武纪》注书“陈留中牟人”，似有误。</span>
<span class="c1">◎《文章志》曰：勖字元茂，初名芝，改名勖，后避讳。
<span class="c2">“后避讳”三字当在“改名勖”上。勖卒于建安之末，究避何人之讳，疑有误。</span>
或曰勖献帝时为尚书郎，迁右丞。诏以勖前在二千石曹，才敏兼通，明习旧事，敕并领本职，数加特赐。二十年，迁东海相。未发，留拜尚书左丞。其年病卒，时年五十余。
<span class="c2">◎《御览·四百七十六》引王隐《晋书》云：潘勖字元茂，值年荒，部曲之家，健儿渠帅，皆素服重名，共相率送迎。道路所在为储，以供行资。勖随主人多少，口率均分，无有尊卑优劣，若所赋已尽，偶有不足，则推己之分以周未遍。父老有颂之曰：“且贵且富，有南山之寿，吾仍得与潘元茂。”又曰：“恩不可忘，无如我潘郎。”</span>
魏公九锡策命，勖所作也。
<span class="c2">◎《御览·五百九十三》引殷洪《小说》云：魏国初建，潘勖为策命文。自汉武以来，未有此制，勖乃依商、周宪，唐、虞辞义，温雅典诰同风，于时朝士皆莫能措一字。勖亡后，王仲宣擅名于当时。时人见此策美，或疑是仲宣所为，论者纷纷。及晋王为太傅，腊日大会宾客，勖子满时亦在焉。宣王谓之曰：“尊君作《封魏君策》，高妙信不可及。吾曾闻仲宣亦以为不如。”朝廷之士乃知勖作也。◎《文心雕龙·才略篇》曰：潘勖凭经以骋才，故绝群于锡命。◎《隋书·经籍志》：后汉尚书右丞潘勖《集》二卷，梁有录一卷，亡。◎严可均辑存文四篇。</span>
勖子满，平原太守，
<span class="c2">◎《晋书·潘尼传》：祖勖，汉东海相。父满，平原内史。</span>
亦以学行称。满子尼，字正叔。◎《尼别传》曰：尼少有清才，文辞温雅。初应州辟，后以父老归供养。居家十余年，父终，晚乃出仕。尼尝赠陆机诗，机答之，其四句曰：“猗欤潘生，世笃其藻，仰仪前文，丕隆祖考。”位终太常。尼从父岳，字安仁。◎《岳别传》曰：岳美姿容，
<span class="c2">◎《晋书·潘岳传》：岳美姿仪，辞藻绝丽，尤善为哀诔之文。常挟弹出洛阳道，妇人遇之者，皆连手萦绕，投之以果，遂满载以归。</span>
夙以才颖发名。其所著述，清绮绝伦。
<span class="c2">◎臧荣绪《晋书》曰：岳总角辩慧，摛藻清艳，乡邑称为奇童。弱冠辟司空太尉府，举秀才，高步一时，为众所疾。</span>
为黄门侍郎，为孙秀所杀。
<span class="c2">◎《晋书·潘岳传》：初，岳父芘为琅邪内史，孙秀为小史给岳，而狡黠自喜。岳恶其为人，数挞辱之，秀常衔忿。及赵王伦辅政，秀为中书令，遂诬岳及石崇、欧阳建谋奉淮南王允、齐王冏为乱，诛之，夷三族。</span>
尼、岳文翰，并见重于世。
<span class="c2">◎《文选》载岳《籍田》、《射雉》、《西征》、《秋兴》、《闲居》、《怀旧》、《寡妇》、《笙》等赋，杨荆州、杨仲武、夏（武）〈侯〉常侍、马汧督等诔，《哀永逝文》。《晋书·尼传》载尼《安身论》、《释奠颂》。◎《隋书·经籍志》：晋黄门郎潘岳《集》十卷。晋太常卿潘尼《集》十卷。◎严可均辑岳文四卷，尼文一卷。冯氏《诗纪》辑岳、尼诗共一卷。</span>
尼从子滔，字汤仲。◎《晋诸公赞》：滔以博学才量为名。永嘉末，为河南尹，遇害。</span>
黄初时，散骑常侍河内王象，亦与觊并以文章显。
<span class="c1">王象事别见《杨俊传》。</span>
觊薨，谥曰敬侯。子瓘嗣。瓘咸熙中为镇西将军。
<span class="c1">◎《晋书·卫瓘传》：瓘年十岁丧父，至孝过人，袭父爵阌乡侯，弱冠为魏尚书郎。时魏法严苛，母陈氏忧之，瓘自请得徙为通事郎，转中书郎。时权臣专政，瓘优游其间，无所亲疏，甚为傅嘏所重，谓之甯武子。在位十年，以任职称，累迁散骑常侍。陈留王即位，拜侍中，持节慰劳河北，以定议功增邑户。数岁转廷尉卿。邓艾、钟会伐蜀，瓘以本官持节监会、艾军事，行镇西军司，给兵千人。◎互见邓艾、钟会传注。◎周济《晋略·卫瓘传》：艾定蜀，承制行事，会忌之，与瓘奏陷艾，诏槛车征。既收艾，会遂诱执诸将，留瓘谋反。瓘诈疾笃，夜檄诸军攻杀会。艾将士追破槛车，出艾，还向成都。瓘惧见雠，乃使护军田续夜袭杀艾并其子忠。蜀平，以诛二将功除镇西将军。</span>
<span class="c1">◎《晋阳秋》曰：瓘字伯玉。清贞有名理，少为傅嘏所知。弱冠为尚书郎，遂历位内外，为晋尚书令、司空、太保。惠帝初辅政，为楚王玮所害。◎《世语》曰：瓘与扶风内史燉煌索靖，并善草书。
<span class="c2">◎《晋书·卫瓘传》：瓘学深博明，习文艺，与尚书郎敦煌索靖俱善草书，时人号为一台二妙。汉末张芝亦善草书，论者谓瓘得伯英筋，靖得伯英肉。</span>
瓘子恒，字巨山，黄门侍郎。
<span class="c2">◎《晋书·瓘传》：恒善草、隶书，为《四体书势》。瓘为楚王玮所构，恒亦遇害。</span>
恒子玠，字叔宝，有盛名，为太子洗马，早卒。
<span class="c2">◎《晋书·瓘传》：恒二子璪、玠。璪字仲宝，袭瓘爵。玠字叔宝，年五岁，风神秀异。瓘曰：“此儿有异于众，顾吾年老，不见其长成耳。”总角乘羊车入市，见者以为玉人，观之者倾都。玠妻父乐广，有海内重名，议者以为妇公冰清，女婿玉润。永嘉六年卒，时年二十七。</span>
</span>

## 刘廙

1. <span id="卷二十一·魏书二十一·王卫二刘傅传第二十一-刘廙-1"></span>
刘廙字恭嗣，南阳安众人也。
<span class="c1">◎《晋书·刘乔传》：乔字仲彦，南阳人也。其先汉宗室，封安众侯，传袭历三代。祖廙，魏侍中。父阜，陈留相。◎安众，见《武纪》建安三年。◎洪亮吉曰：有安众港，魏武破张绣于此。</span>
年十岁，戏于讲堂上，颍川司马德操拊其头曰：
<span class="c1">◎拊，通作“抚”。◎《蜀志·庞统传》：颍川司马徽清雅有知人鉴。◎《襄阳记》曰：司马德操为冰镜。</span>
“孺子，孺子，‘黄中通理’，
<span class="c1">◎《易·坤卦》：君子黄中通理，正位居体，美在其中。◎《正义》曰：黄中通理者，以黄居中，兼四方之色，奉承臣职，是通晓物理也。</span>
宁自知不？”廙兄望之，有名于世，荆州牧刘表辟为从事。而其友二人，皆以谗毁，为表所诛。望之又以正谏不合，投传告归。廙谓望之曰：“赵杀鸣、犊，仲尼回轮。
<span class="c1">◎胡三省曰：《史记》：孔子将西见赵简子，至河而闻窦鸣犊、舜华之死，临河而叹曰：“丘之不济，命也夫。”子贡进曰：“何谓也？”孔子曰：“窦鸣犊、舜华，晋之贤大夫也，赵简子未得志之时，须此两人，而后从政。丘闻之刳胎杀夭则麒麟不至，竭泽而渔则蛟龙不合阴阳，覆巢毁卵则凤凰不翔。何则？君子讳伤其类。夫鸟兽之于不义也，尚知避之，而况乎丘哉！”乃还。</span>
<span class="c1">◎刘向《新序》曰：赵简子欲专天下，谓其相曰：“赵有犊犨，晋有铎鸣，鲁有孔丘，吾杀三人者，天下可王也。”于是乃召犊犨、铎鸣而问政焉，已即杀之。使使者聘孔子于鲁，以胖牛肉迎于河上。使者谓船人曰：“孔子即上船，中河必流而杀之。”孔子至，使者致命，进胖牛之肉。孔子仰天而叹曰：“美哉水乎，洋洋乎，使丘不济此水者，命也夫！”子路趋而进曰：“敢问何谓也？”孔子曰：“夫犊犨、铎鸣，晋国之贤大夫也，赵简子未得意之时，须而后从政，及其得意也，杀之。黄龙不反于涸泽，凤皇不离其罻罗。故刳胎焚林，则麒麟不臻；覆巢破卵，则凤皇不翔；竭泽而渔，则龟龙不见。鸟兽之于不仁，犹知避之，况丘乎？故虎啸而谷风起，龙兴而景云见，击庭钟于外，而黄钟应于内。夫物类之相感，精神之相应，若响之应声，影之象形，故君子违伤其类者。今彼已杀吾类矣，何为之此乎？”于是遂回车不渡而还。
<span class="c2">◎刘向《新序》，详见《陈思王传》注“刘向《说苑》”下。◎曾子固校书序云
<span class="c3">子固，曾巩之字。</span>
“今可见者十篇”，则所佚已多。裴注所引，今通行十卷本均无之。◎《四库提要》曰：曾巩与欧阳修同时，而所言卷帙悬殊。盖《唐艺文志》所载据唐时全本；巩所校录，则宋初残阙之本也。◎卢文弨《群书拾补》内有《新序·逸篇》五十一条，其引《御览·八百六十三》：赵简子使使者聘孔子于鲁，以胖牛肉迎于河上。使者谓船人曰：“孔子即上船，中河安流而杀之。”孔子至，使者致命，进胖牛之肉。孔子仰天而叹曰：“美哉水乎洋洋也！使丘不济此水者，命也夫！”◎与此注所引词略而义同。</span>
</span>
今兄既不能法柳下惠和光同尘于内，
<span class="c1">◎《老子》：和其光，同其尘。◎王弼注：和光而不污其体，同尘而不渝其真。</span>
则宜模范蠡迁化于外。
<span class="c1">◎《史记·越世家》：范蠡事越王勾践灭吴，以勾践为人可与共患，难与处安，乃乘舟浮海以行，终不反。◎胡三省曰：谓蠡扁舟五湖，卒居于陶，随其迁而自为变化也。</span>
坐而自绝于时，殆不可也！”望之不从，寻复见害。廙惧，奔扬州，
<span class="c1">◎《廙别传》
<span class="c2">◎章宗源曰：《廙别传》，见《御览》。</span>
载廙道路为笺谢刘表曰：“考匊过蒙分遇荣授之显，
<span class="c2">◎毛本“蒙”作“家”，误。◎潘眉曰：当是廙父名匊，下文“考匊之爱已衰”句同。◎沈家本曰：廙与表笺，似不得自称其父名，此当阙疑。◎弼按：陈群对魏武亦称“臣父纪”，见《陈群传》。</span>
未有管、狐、桓、文之烈，
<span class="c2">管仲、狐偃、齐桓、晋文也。</span>
孤德陨命，精诚不遂。兄望之见礼在昔，既无堂构昭前之绩，
<span class="c2">◎《尚书·大诰》：厥子乃弗肯堂，矧肯构？◎《孔传》云：子乃不肯为堂基，况肯构立屋乎！</span>
中规不密，用坠祸辟。斯乃明神弗祐，天降之灾。悔吝之负，哀号靡及。廙之愚浅，言行多违，惧有浸润三至之间。
<span class="c2">◎《史记·甘茂传》：昔曾子之处费，鲁人有与曾参同姓名者杀人，人告其母曰“曾参杀人”，其母织自若也。顷之，又一人告之曰“曾参杀人”，其母尚织自若也。顷又一人告之曰“曾参杀人”，其母投杼下机，踰墙而走。夫以曾参之贤，其母信之也，三人疑之，其母惧焉。◎范《书·班超传》：超叹曰：“身非曾参，而有三至之谗。”</span>
考匊之爱已衰，望之之责犹存，必伤天慈既往之分，门户殪灭，取笑明哲。是用迸窜，永涉川路，即日到庐江寻阳。昔钟仪有南音之操，
<span class="c2">◎《左传·成公九年》：晋侯观于军府，见钟仪，问之曰：“南冠而絷者，谁也？”有司对曰：“楚囚也。”使税之。问其族，对曰：“（冷）〈泠〉人也。”使与之琴，操南音。范文子曰：“楚囚，君子也。乐操土风，不忘旧也。”◎《吕氏春秋》精通、本味篇“钟子期”注：期，楚人。钟仪之族，善听音。</span>
椒举有班荆之思，
<span class="c2">◎椒举，伍举也。◎《左传·襄公二十六年》：伍举奔郑，将遂奔晋。声子将如晋，遇之于郑郊，班荆相与食，而言复故。◎杜注：班，布也。布荆坐地，共议归楚事。朋友世亲。</span>
虽远犹迩，敢忘前施？”◎《傅子》曰：表既杀望之，荆州士人皆自危也。夫表之本心，于望之不轻也，以直迕情，而谗言得入者，以无容直之度也。据全楚之地，
<span class="c2">毛本“全”作“前”，误。</span>
不能以成功者，未必不由此也。夷、叔迕武王以成名，丁公顺高祖以受戮，二主之度远也。若不远其度，惟褊心是从，难乎以容民畜众矣。</span>
遂归太祖。太祖辟为丞相掾属，转五官将文学。文帝器之，命廙通草书。廙答书曰：“初以尊卑有踰，礼之常分也。是以贪守区区之节，不敢修草。必如严命，诚知劳谦之素，
<span class="c1">◎《易·谦卦》：劳谦君子有终吉。</span>
不贵殊异若彼之高，而惇白屋如斯之好，
<span class="c1">白屋，解见《曹真传》。</span>
苟使郭隗不轻于燕，九九不忽于齐，乐毅自至，霸业以隆。
<span class="c1">◎《战国策》曰：有以九九求见齐桓公，桓公不纳。其人曰；“九九小术，而君纳之，况大于九九者？”于是桓公设庭燎之礼而见之。居无几，隰朋自远而至，齐遂以霸。
<span class="c2">◎此事互见《吕氏春秋》、《说苑》、《韩诗外传》。◎颜师古曰：九九算术，若今《九章》、《五曹》之辈。</span>
</span>
亏匹夫之节，成巍巍之美，虽愚不敏，何敢以辞？”魏国初建，为黄门侍郎。

2. <span id="卷二十一·魏书二十一·王卫二刘傅传第二十一-刘廙-2"></span>
太祖在长安，欲亲征蜀，廙上疏曰：“圣人不以智轻俗，王者不以人废言。故能成功于千载者，必以近察远，智周于独断者，不耻于下问，亦欲博采必尽于众也。且韦弦非能言之物，而圣贤引以自匡。
<span class="c1">◎《韩非子》：西门豹性急，故佩韦以自缓；董安于心缓，故佩弦以自急。</span>
臣才智闇浅，愿自比于韦弦。昔乐毅能以弱燕破大齐，而不能以轻兵定即墨者，夫自为计者虽弱必固，欲自溃者虽强必败也。自殿下起军以来，三十余年，敌无不破，强无不服。今以海内之兵，百胜之威，而孙权负险于吴，刘备不宾于蜀。夫夷狄之臣，不当冀州之卒，权、备之籍，不比袁绍之业，然本初以亡，而二寇未捷，非闇弱于今而智武于昔也。斯自为计者，与欲自溃者异势耳。故文王伐崇，三驾不下，归而修德，然后服之。秦为诸侯，所征必服，及兼天下，东向称帝，匹夫大呼而社稷用隳。是力毙于外，而不恤民于内也。臣恐边寇非六国之敌，而世不乏才，土崩之势，
<span class="c1">◎李慈铭曰：才，疑“有”字之误，当作一句读。</span>
此不可不察也。天下有重得，有重失。势可得而我勤之，此重得也；势不可得而我勤之，此重失也。于今之计，莫若料四方之险，择要害之处而守之，选天下之甲卒，随方面而岁更焉。殿下可高枕于广夏，潜思于治国；广农桑，
<span class="c1">◎李慈铭曰：“广”下当脱一“劝”字。</span>
事从节约，修之旬年，则国富民安矣。”太祖遂进前而报廙曰：“非但君当知臣，臣亦当知君。今欲使吾坐行西伯之德，恐非其人也。”

3. <span id="卷二十一·魏书二十一·王卫二刘傅传第二十一-刘廙-3"></span>
魏讽反，廙弟伟为讽所引，当相坐诛。太祖令曰：“叔向不坐弟虎，古之制也。”
<span class="c1">◎《左传·襄公二十一年》：范宣子杀羊舌虎，囚叔向。祁奚乘（驿）〈驲〉而见宣子，以言诸公而免之。</span>
特原不问，
<span class="c1">◎《廙别传》曰：初，廙弟伟与讽善，廙戒之曰；“夫交友之美，在于得贤，不可不详。而世之交者，不审择人，务合党众，违先圣人交友之义，此非厚己辅仁之谓也。吾观魏讽不修德行，而专以鸠合为务，华而不实，此直搅世沽名者也。卿其慎之，勿复与通。”伟不从，故及于难。</span>
徙署丞相仓曹属。廙上疏谢曰：“臣罪应倾宗，祸应覆族。遭乾坤之灵，值时来之运，扬汤止沸，使不燋烂；起烟于寒灰之上，生华于已枯之木。物不答施于天地，子不谢生于父母，可以死效，难用笔陈。”
<span class="c1">◎《廙别传》载廙表论治道曰：“昔者周有乱臣十人，
<span class="c2">元本“者”作“有”。</span>
有妇人焉，九人而已，孔子称‘才难，
<span class="c2">吴本、毛本“称”下有“其”字。</span>
不其然乎’！明贤者难得也。况乱弊之后，百姓凋尽，士之存者盖亦无几。股肱大职，及州郡督司，边方重任，虽备其官，亦未得人也。此非选者之不用意，盖才匮使之然耳。况于长吏以下，群职小任，能皆简练备得其人也？
<span class="c2">何焯校改“也”作“邪”。</span>
其计莫如督之以法。不尔而数转易，往来不已，送迎之烦，不可胜计。转易之间，辄有奸巧，既于其事不省，而为政者亦以其不得久安之故，知惠益不得成于己，而苟且之可免于患，皆将不念尽心于恤民，而梦想于声誉，此非所以为政之本意也。今之所以为黜陟者，近颇以州郡之毁誉，听往来之浮言耳。亦皆得其事实
<span class="c2">亦，当作“非”。</span>
而课其能否也。长吏之所以为佳者，奉法也，忧公也，恤民也。此三事者，或州郡有所不便，往来者有所不安。而长吏执之不已，于治虽得计，其声誉未为美；屈而从人，
<span class="c2">宋本“屈”作“阙”，元本作“阚”，官本作“屈”。</span>
于治虽失计，其声誉必集也。长吏皆知黜陟之在于此也，亦何能不去本而就末哉？以为长吏皆宜使小久，足使自展。岁课之能，三年总计，乃加黜陟。课之皆当以事，不得依名。事者，皆以户口率其垦田之多少，及盗贼发兴，民之亡叛者，为得负之计。如此行之，则无能之吏，修名无益；有能之人，无名无损。法之一行，虽无部司之监，奸誉妄毁，可得而尽。”事上，太祖甚善之。</span>
廙著书数十篇，及与丁仪共论刑礼，皆传于世。
<span class="c1">◎《隋书·经籍志》：梁有《政论》五卷，魏侍中刘廙撰，亡。◎《唐经籍志》：《刘氏政论》五卷，刘廙撰。◎严可均辑本序曰：刘廙《政论》五卷。《隋志·法家》云亡。旧、新唐志著于录，至宋复亡。今所见仅《群书治要》载有八篇，题为《刘廙别传》，而《目录》作《政论》。据裴松之所引《别传》，似与《政论》各为一书，则《目录》作《政论》者是也。各书都未引见《治要》，有此，弥复可贵，因录出以广其传。◎其目〈曰《备政》，〉曰《正名》，曰《慎爱》，曰《审爱》，曰《欲失》，曰《疑贤》，曰《任臣》，曰《下视》。
<span class="c2">卢引只七，脱《备政》一篇，今补之。</span>
◎姚振宗曰：○《政论》似全载《别传》中，故《治要》标曰“别传”。《刑礼论》有与丁仪诸人论难之文，似亦别行。○《吴志·陆逊传》：南阳谢景善刘廙先刑后礼之论，逊呵之曰：“礼之长于刑久矣，廙以细辩而诡先圣之教，皆非也。君今侍东宫，宜遵仁义以彰德音，若彼之谈，不须讲也。”○则所谓“先刑后礼”者亦可知矣。◎《隋书·经籍志》：梁又有刘廙《集》二卷。◎《艺文类聚》卷五十四载魏丁仪《刑礼论》。</span>
文帝即王位，为侍中，赐爵关内侯。
<span class="c1">廙上书劝进，见禅代众事。</span>
黄初二年卒。
<span class="c1">◎《廙别传》云：时年四十二。</span>
无子。帝以弟子阜嗣。
<span class="c1">◎案《刘氏谱》：阜字伯陵，陈留太守。阜子乔，字仲彦。
<span class="c2">◎潘眉曰：仲彦，《唐书·宰相世系表》作“伯彦”。◎弼按：《晋书》作“仲彦”。《唐书·世系表》多误。</span>
◎《晋阳秋》曰：乔有赞世志力。惠帝末为豫州刺史。乔胄胤丕显，贵盛至今。
<span class="c2">◎《晋书·刘乔传》：乔少为秘书郎。王戎引为参军。伐吴之役，破武昌，还授荥阳令，迁太子洗马。以诛杨骏功，赐爵关中侯，拜尚书右丞。豫诛贾谧，封安众男，累迁散骑常侍、御史中丞。张昌之乱，乔出为豫州刺史，与荆州刺史刘弘共讨昌，进左将军。子挺，颍川太守。挺子耽，光禄大夫。耽子柳，尚书左右仆射。</span>
</span>

## 刘劭

1. <span id="卷二十一·魏书二十一·王卫二刘傅传第二十一-刘劭-1"></span>
刘劭字孔才，
<span class="c1">◎宋庠《人物志·后记》节录刘劭传自注云：据今官书《魏志》，作“勉劭”之“劭”，从力，他本或从邑者，晋邑之名。按字书，此二训外无他释，然俱不协“孔才”之义。《说文》则为“卲”，音同上，但“召”旁从“卩”耳，训高也，李舟《切韵》训美也，高、美又与“孔才”义符。扬子《法言》曰“周公之才之卲”是也。今俗写《法言》亦作邑旁劭，盖“力”、“阝”文近意讹，读者又昧偏旁之别。今定从“卲”云。◎《四库提要》曰：庠所辩精核，今从之。◎潘眉曰：○《杨慎集》引宋庠曰：卲从卩，《说文》“高也”，故字孔才。《三国志》作“劭”，或作“邵”，从邑，皆非。○眉按：本传作“刘劭”，《荀彧传》注作“刘邵”，皆传写之错误。《晋刑法志》“散骑常侍刘卲”，从“卩”作“卲”。</span>
广平邯郸人也。
<span class="c1">◎邯郸，汉旧县，属冀州赵国。建安十七年，移属魏郡。黄初二年，以魏郡西部为广平郡，故《传》书“广平邯郸人”。◎《一统志》：邯郸故城，今直隶广平府邯郸县西南十里。◎钱坫：今广平府邯郸县治。</span>
建安中，为计吏，
<span class="c1">◎《续百官志》：诸州初岁尽诣京都奏事，中兴但因计吏。◎又曰：岁尽，遣吏上计。◎《通典·七十八》作“博平计吏刘劭”，“博平”当系“广平”之误。</span>
诣许。太史上言：“正旦当日蚀。”劭时在尚书令荀彧所，坐者数十人，或云当废朝，或云宜却会。劭曰：“梓慎、裨灶，古之良史，犹占水火，错失天时。
<span class="c1">梓慎，鲁大夫。裨灶，郑大夫。均见《左传·襄二十八年》注。昭公二十四年五月，日有食之。梓慎曰：“将水。”昭子曰：“旱也。”八月，大雩，旱也。昭公十八年，裨灶曰： “郑又将火。”子产曰：“天道远，人道迩，灶焉知天道？”亦不复火。</span>
《礼记》曰，诸侯旅见天子，及门不得终礼者四，
<span class="c1">《宋书·礼制一》“及”作“入”。《通典·七十八》亦作“入”。</span>
日蚀在一。
<span class="c1">◎《礼记·曾子问篇》：曾子问曰：“诸侯旅见天子，入门不得终礼，废者几？”孔子曰：“四。”请问之。曰：“太庙火，日食，后之丧，雨霑服失容，则废。如诸侯皆在而日食，则从天子救日。太庙火，则从天子救火。”</span>
然则圣人垂制，不为变豫废朝礼者，
<span class="c1">《宋书·礼制一》“变”下有“异”字，《通典》同。</span>
或灾消异伏，或推术谬误也。”彧善其言。敕朝会如旧，日亦不蚀。
<span class="c1">◎古时推历甚疏，不能精确。◎《宋书·礼制一》云：劭由此显名，魏史美而书之。</span>
<span class="c1">◎晋永和中，廷尉王彪之
<span class="c2">◎《晋书·王廙传》：彪之字叔武，年二十，须髯皓白，时人谓之“王白须”。初除佐著作郎，累迁廷尉，时人比之张释之。</span>
与扬州刺史殷浩书曰：
<span class="c2">◎《晋书·殷浩传》：浩字深源，陈郡长平人，好《老》、《易》，为风流谈论者所宗，于时拟之管、葛。征为扬州刺史，后为中军将军，被黜，终日书空，作“咄咄怪事”四字而已。</span>
“太史上元日合朔，谈者或有疑，应却会与不？昔建元元年，亦元日合朔，庾车骑写刘孔才所论以示八座。于时朝议有谓孔才所论为不得礼议，荀令从之，是胜人之一失也。何者？《礼》云，诸侯旅见天子，入门不得终礼而废者四：太庙火，日蚀，后之丧，雨霑服失容。寻此四事之指，自谓诸侯虽已入门而卒暴有之，则不得终礼。非为先存其事，而徼倖史官推术错谬，故不豫废朝礼也。夫三辰有灾，莫大日蚀，史官告谴，而无惧容，不修豫防之礼，而废消救之术，方大飨华夷，君臣相庆，岂是将处天灾罪己之谓？
<span class="c2">监本“处”作“虔”，误。</span>
且检之事实，合朔之仪，至尊静躬殿堂，不听政事，冕服御坐门闼之制，与元会礼异。自不得兼行，则当权其事宜。合朔之礼，不轻于元会。元会有可却之准，合朔无可废之义。谓应依建元故事，却元会。”浩从之，竟却会。
<span class="c2">◎《宋书·礼制一》：晋武帝咸宁三年、四年，并以正旦合朔却元会，改魏故事。康帝延元元年，太史上元日合朔，朝士复疑应却会与否。庾冰辅政，写刘劭议以示八座，蔡谟著议非之。于是冰从众议，遂以却会。至永和中，殷浩辅政，又欲从刘劭议不却会，王彪之据咸宁、建元故事，于是又从彪之。</span>
</span>

2. <span id="卷二十一·魏书二十一·王卫二刘傅传第二十一-刘劭-2"></span>
御史大夫郗虑辟劭，会虑免，拜太子舍人，迁秘书郎。黄初中，为尚书郎、散骑侍郎。受诏集五经群书，以类相从，作《皇览》。
<span class="c1">◎《皇览》，详见《文纪》黄初七年。◎卢明楷曰：○《杨俊传》注引《魏略》云：王象领秘书监，受诏撰《皇览》，数岁而成。○又《文帝纪》云：使诸儒撰集经传，随类相从，凡千余篇，号曰《皇览》。○则刘劭、王象俱在撰集之列，并非专出一手也。◎何焯曰：类书疑以《皇览》为祖。按《杨俊传》注中所引《魏略》，《皇览》凡四十余部，部有数十篇，统合八百余万字，乃王象一人撰集，与此互异。◎梁章钜曰：○《隋书·经籍志》：《皇览》，缪卜等撰。○又有何承天、徐爰合本，盖仍魏之旧，各渐增加。唐以后书中所引大抵皆何、徐合本，故《唐志》只载何、徐《皇览》也。</span>
明帝即位，出为陈留太守，敦崇教化，百姓称之。征拜骑都尉，与议郎庾嶷、
<span class="c1">◎《晋书·庾峻传》：伯父嶷，中正简素，仕魏魏太仆。</span>
荀诜等
<span class="c1">诜，荀彧子，见《彧传》。</span>
定科令，作《新律》十八篇，
<span class="c1">◎《晋书·刑法志》：命司空陈群、散骑常侍刘劭、给事黄门侍郎韩逊、议郎庾嶷、中郎黄休、荀诜等删约旧科，旁采汉律，定为魏法，制《新律》十八篇。其序略曰：凡所定增十三篇，故就五篇，合十八篇。于正律九篇为增，于旁章科令为省矣。改汉旧律不行于魏者，皆除之。◎《通典·一百六十三》所引亦同。◎姚振宗曰：侯康《补三国艺文志》作“魏法制新律”，盖误读《晋刑法志》之文。《志》云“定为魏法，制新律十八篇”，当以“定为魏法”读为句，不当连属下文。《卫觊传》“明帝即位，觊奏请置律博士转相教授，事遂施行”，此劭等撰《新律》之缘起。</span>
著《律略论》。
<span class="c1">◎《隋书·经籍志》：梁有应劭《律略论》五卷，亡。〖◎姚振宗曰：应劭，盖“刘劭”之误。〗◎《唐经籍志》：《律略论》五卷，刘劭撰。◎《御览·六百三十八·刑法部》引刘劭《律略》曰：删旧科，采汉律，为魏律，悬之象魏。〖◎姚振宗曰：此似序言中语。〗</span>
迁散骑常侍。时闻公孙渊受孙权燕王之号，议者欲留渊计吏，遣兵讨之，劭以为“昔袁尚兄弟归渊父康，康斩送其首，是渊先世之效忠也。又所闻虚实，未可审知。古者要荒未服，修德而不征，重劳民也。宜加宽贷，使有以自新。”后渊果斩送权使张弥等首。劭尝作《赵都赋》，明帝美之，诏劭作许都、洛都赋。时外兴军旅，内营宫室，劭作二赋，皆讽谏焉。
<span class="c1">◎《赵都赋》，见《艺文类聚·六十一》。◎严可均曰：又略见《文选·海赋》注、《赭白马赋》注、《初学记·六》、又《十五》、又《二十二》、《预览·三百四十七》。许都、洛都赋，文俱佚。◎《文心雕龙·才略篇》：刘卲《赵都》，能攀于前修。</span>

3. <span id="卷二十一·魏书二十一·王卫二刘傅传第二十一-刘劭-3"></span>
青龙中，吴围合肥，时东方吏士皆分休，征东将军满宠表请中军兵，并召休将士，须集击之。劭议以为“贼众新至，心专气锐。宠以少人自战其地，
<span class="c1">战，应作“守”。</span>
若便进击，必不能制。宠求待兵，未有所失也。以为可先遣步兵五千，精骑三千，军前发，
<span class="c1">《通鉴》作 “先军前发”。</span>
扬声进道，震曜形势。骑到合肥，疏其行队，多其旌鼓，曜兵城下，引出贼后，拟其归路，要其粮道。贼闻大军来，骑断其后，必震怖遁走，不战自破贼矣。”帝从之。兵比至合肥，贼果退还。

4. <span id="卷二十一·魏书二十一·王卫二刘傅传第二十一-刘劭-4"></span>
时诏书博求众贤。散骑侍郎夏侯惠荐劭曰：“伏见常侍刘劭，深忠笃思，体周于数，凡所错综，源流弘远，是以群才大小，咸取所同而斟酌焉。故性实之士
<span class="c1">性，疑作“信”。</span>
服其平和良正，清静之人慕其玄虚退让，文学之士嘉其推步详密，法理之士明其分数精比，意思之士知其沈深笃固，文章之士爱其著论属辞，
<span class="c1">古人文学与文章有别，即言语文学分科之意。</span>
制度之士贵其化略较要，策谋之士赞其明思通微，凡此诸论，皆取適己所长而举其支流者也。臣数听其清谈，览其笃论，渐渍历年，服膺弥久，实为朝廷奇其器量。以为若此人者，宜辅翼机事，纳谋帏幄，当与国道俱隆，非世俗所常有也。惟陛下垂优游之听，使劭承清閒之欢，
<span class="c1">閒，宋本作“闲”。</span>
得自尽于前，则德音上通，煇燿日新矣。”
<span class="c1">◎臣松之以为：凡相称荐，率多溢美之辞，能不违中者或寡矣。惠之称劭云“玄虚退让”及“明思通微”，近于过也。
<span class="c2">宋本“矣”作“也”。</span>
</span>

5. <span id="卷二十一·魏书二十一·王卫二刘傅传第二十一-刘劭-5"></span>
景初中，受诏作《都官考课》。劭上疏曰：“百官考课，王政之大较，然而历代弗务，是以治典阙而未补，能否混而相蒙。陛下以上圣之宏略，愍王纲之弛颓，神虑内鉴，明诏外发。臣奉恩旷然，得以启矇，辄作《都官考课》七十二条，
<span class="c1">◎《通典》：刘劭作《都官考课》之法七十二条，考核百官。其略欲使州郡考士必由四科，皆有效，然后察举；或辟公府，为亲人长吏，〖《杜恕传》作“为亲民长吏”，《通典》避唐讳耳。〗转以功次补郡守者；或就秩而加赐爵焉。至于公卿及内职大臣，率考之。◎弼按：上语本杜恕上书言，见《恕传》。</span>
又作《说略》一篇。
<span class="c1">◎胡三省曰：《说略》者，说考课之大略也。</span>
臣学寡识浅，诚不足以宣畅圣旨，著定典制。”
<span class="c1">◎《通鉴》：魏明帝景初元年，诏下百官议，崔林、杜恕、傅嘏议久不决，事竟不行。◎司马光曰：或曰：“考绩之法，唐、虞所为，京房、刘劭述而修之耳，乌可废哉！”曰：“唐虞之官，其居位也久，其受任也专，其立法也宽，其责成也远。非若京房、刘劭之法，校其米盐之课，责其旦夕之效也。事固有名同而实异者，不可不察也。考绩非可行于唐、虞，而不可行于汉、魏，由京房、刘劭不得其本，而奔趋其末故也。</span>
又以为宜制礼作乐，
<span class="c1">毛本“乐”作“学”，误。</span>
以移风俗，著《乐论》十四篇，
<span class="c1">◎《玉海·音乐类》：刘卲《乐论》二十四篇。◎《文选注》、《太平御览》并引之。</span>
事成未上。会明帝崩，不施行。正始中。执经讲学，赐爵关内侯。凡所撰述《法论》、《人物志》之类百余篇。
<span class="c1">◎《隋书·经籍志》：刘卲注《孝经》一卷，《法论》十卷，《人物志》三卷，《集》二卷。◎晁氏《读书志》曰：
<span class="c2">晁氏，晁公武也。</span>
《人物志》三卷，魏邯郸刘邵孔才撰，以人之材器、志尚不同，当以九征八观，审查而任使之。凡十六篇。卲，（卻）〈郗〉虑所荐。虑，谮杀孔融者，不知在邵书为何等，而邵受其知也。◎《玉海·五十七》：○《中兴书目》：刘劭《人物志》二卷，述人性品有上下，材质有邪正。欲考诸行事，而约之中庸。十二篇，九证、体别、流业、才理、才能、利害、接识、英雄、八观、七缪、效难、释事。◎《四库提要》曰：邵书凡十二篇，首尾完具。晁公武《读书志》作“十六篇”，疑传写之误。其书主于论辩人才，以外见之符，验内藏之器，分别流品，研析疑似，故《隋志》以下皆著录于名家。然所言究悉物情，而精核近理，其学虽近乎名家，其理则弗乖于儒者也。〖以上均姚振宗《三国艺文志》所引。〗◎严可均辑存《赵都赋》、《嘉瑞赋》、《龙瑞赋》、《疏议序》、《七华》、《飞白序势》、《诔》，凡一十三篇。〖◎姚振宗曰：《飞白序势》，严氏从《艺文类聚》七十四卷中录出，今考张怀瓘《书断》，乃晋刘绍撰，非此刘邵也。〗</span>
卒，追赠光禄勋。子琳嗣。

6. <span id="卷二十一·魏书二十一·王卫二刘傅传第二十一-刘劭-6"></span>
劭同时东海缪袭亦有才学，多所述叙，官至尚书、光禄勋。
<span class="c1">◎《先贤行状》曰：缪斐字文雅。该览经传，事亲色养。征博士，六辟公府。汉帝在长安，公卿博举名儒。时举斐任侍中，并无所就。即袭父也。
<span class="c2">◎《寰宇记·二十二》：缪斐，东海朐人。其先楚元王大夫缪生，避难居此。◎《御览·四百十一》引宋躬《孝子传》：缪斐，东海兰陵人，父忽得患，医药不给，裴夜叩头，不寝不食，气息将尽。至三更中，忽有二神引鏁而至，求裴曰：“尊府君昔经见侵，故有怨报，君至孝所感，昨为天曹摄录。”裴惊起，视父已差。父云：“吾昔过伍子胥庙，引二神像置地，当是此耳。”◎又卷四百九十六引皇甫谧《达士传》：〖达，当作“逸”。〗缪斐字文雅，代修儒学，继踵六博士，以经行修明，学士称之，故时人为之语曰： “素车白马缪文雅。”◎又卷五百一十引萧绎《孝德传》：缪斐字文雅，东海兰陵人。世乱，将家避地海滨，不以遁世为闷，不以穷居为伤，浣衣濯冠，以俟绝气。◎弼按：缪斐一作东海朐人，一作东海兰陵人。朐县在今江苏海州南，兰陵在今山东兖州峄县东五十里。当是先居朐县，后徙兰陵。《晋书·缪播传》播为兰陵人，播即袭孙也。</span>
◎《文章志》曰：袭字熙伯。辟御史大夫府，历事魏四世。正始六年，年六十卒。
<span class="c2">◎《晋书·乐志》：汉时有《短箫铙歌》之乐，其曲列于鼓吹，多序战陈之事。及魏受命，改其十二曲，使缪袭为词，述以功德代汉。◎《宋书·乐志》：魏鼓吹曲十二篇，缪袭造。第一曲《初之平》，言魏也；第二曲《战荥阳》，言曹公也；第三曲《获吕布》，言曹公东围临淮，生擒吕布也；第四曲《克官渡》，言曹公与袁绍战，破之于官渡也；第五曲《旧邦》，言曹公胜袁绍于官渡，还谯，收藏士卒死亡也；第六曲《定武功》，言曹公初破邺，武功之定，始乎此也；第七曲《屠柳城》，言曹公越北塞，历白檀，破三郡乌桓于柳城也；第八曲《平南荆》，言曹公南平荆州也；第九曲《平关中》，言曹公征马超，定关中也；第十曲《应帝期》，言曹文帝以圣德受应运期也；第十一曲《邕熙》，言魏氏临其国，君臣邕穆，庶绩咸熙也；第十二曲《太和》，言魏明帝继体承统，太和改元，德泽流布也。◎《文心雕龙·乐府篇》：轩岐鼓吹，并入乐府，缪袭所致，亦有可算焉。◎《隋书·经籍志》：《列女传赞》，一卷，缪袭撰。又魏散骑常侍缪袭《集》五卷。◎严可均辑文十四篇。冯氏《诗纪》录《鼓吹曲》、《挽歌》凡三十篇。◎钟嵘《诗品》曰：熙伯《挽歌》，唯以造哀尔。◎《隋志》：魏散骑常侍缪袭《集》五卷，梁有录一卷。</span>
子悦字孔怿，晋光禄大夫。袭孙绍、播、徵、胤等，并皆显达。
<span class="c2">◎《晋书·缪播传》：缪播字宣则，兰陵人也。父悦，光禄大夫。播才思清辩。高密王泰为司空，以播为祭酒。后徙中书令，为东海王越所害。胤字休祖，与播名誉略齐。拜太仆卿，参机密，亦为越所害。</span>
</span>
袭友人山阳仲长统，汉末为尚书郎，早卒。著《昌言》，词佳可观省。
<span class="c1">◎官本《考证》：佳，元本作“皆”。◎胡三省曰：仲，姓也。商左相仲虺，周有仲山甫，舜十六相有仲堪、仲熊，周八士有仲突、仲忽。◎又曰：仲长，复姓。◎范《书·仲长统传》：仲长统字公理，山阳高平人。统常以为凡游帝王者，欲以立身扬名耳，而名不常存，人生易灭，优游偃仰，可以自娱，欲卜居清旷，以乐其志，论之曰：“使居有良田广宅，背山临流，沟池环帀，竹木周布，场圃筑前，果园树后。舟车足以代步涉之艰，使令足以息四体之役。养亲有兼珍之膳，妻孥无苦身之劳。良朋萃止，则陈酒肴以娱之；嘉时吉日，则烹羔豚以奉之。蹰躇畦苑，游戏平林，濯清水，追凉风，钓游鲤，弋高鸿。讽于舞雩之下，咏归高堂之上。安神闺房，思老氏之玄虚；呼吸精和，求至人之仿佛。与达者数子，论道讲书，俯仰二仪，错综人物。弹南风之雅操，发清商之妙曲。逍遥一世之上，睥睨天地之间。不受当时之责，永保性命之期。如是，则可以陵霄汉，出宇宙之外矣。岂羡夫入帝王之门哉！”又作诗二篇，以见其志。辞曰：“飞鸟遗迹，蝉蜕亡壳。腾蛇弃鳞，神龙丧角。至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。恒星艳珠，朝霞润玉。六合之内，恣心所欲。人事可遗，何为局促？大道虽夷，见几者寡。任意无非，適物无可。古来绕绕，委曲如琐。百虑何为，至要在我。寄愁天上，埋忧地下。叛散《五经》，灭弃《风》、《雅》。百家杂碎，请用从火。抗志山栖，游心海左。元气为舟，微风为柂。敖翔太清，纵意容冶。”</span>
<span class="c1">◎袭撰统《昌言》，表称：统字公理，少好学，博涉书记，赡于文辞。年二十余，游学青、徐、并、冀之间，与交者多异之。并州刺史高幹素贵有名，招致四方游士，多归焉。统过幹，幹善待遇之，访以世事。统谓幹曰：“君有雄志而无雄才，好士而不能择人，所以为君深戒也。”幹雅自多，
<span class="c2">◎胡三省曰：自以为多才也。</span>
不纳统言。统去之，无几而幹败。并、冀之士，以是识统。大司农常林与统共在上党，为臣道统性倜傥，
<span class="c2">◎沈家本曰：“为臣道”三字未详，疑有讹夺。◎弼按：袭言常林对袭道仲长统之事也。</span>
敢直言，不矜小节，每列郡命召，辄称疾不就。默语无常，时人或谓之狂。汉帝在许，尚书令荀彧领典枢机，好士爱奇，闻统名，启召以为尚书。后参太祖军事，复还为郎。延康元年卒，时年四十余。统每论说古今世俗行事，发愤叹息，辄以为论，名曰《昌言》，凡二十四篇。
<span class="c2">◎毛本、吴本“二”作“一”，误。◎范《书·仲长统传》：著论名曰《昌言》，凡三十四篇，十余万言。献帝逊位之岁，统卒，时年四十一。友人东海缪袭常称统才章足继西京董、贾、刘、杨。◎章怀注：○昌，当也。○《尚书》曰：汝亦昌言。◎《御览·六百二》引《抱朴子》曰：仲长统作《昌言》，未竟而亡，后缪袭撰次之。◎《隋书·经籍志》：仲长子《昌言》十二卷，录一卷，汉尚书郎仲长统撰。◎严可均辑本序曰：仲长子《昌言》，《崇文总目》称所存十五篇，分为二卷。《郡斋读书志》、《直斋书录解题》不著录。明陈第《世善堂书目》有二卷。其刻本仅见明胡维新《两京遗篇》，有《理乱》、《损益》、《法戒》三篇。归有光《诸子汇函》有《理乱》、《损益》二篇，皆出本传，无所增多。则北宋十五篇本又复佚失。今从《群书知要》写出九篇，益以本传三篇，以《意林》次第之，刺取各书引见，补正脱讹，定著二卷。其遣文坠句，于原次无考，依各书先后附于末。本传著论三十四篇，十余万言。今此搜辑，才万语言，亡者盖十八九。而《治要》所载，又颇删节，断续离，殆所不免。然其闿陈善道，指抲时弊，剀切之忱，踔厉震荡之气，有不容摩灭者。缪熙伯方之董、贾、刘、扬，非过誉也。◎道藏本《尹文子》有仲长统《序》云“余黄初末，始到京师，缪熙伯以此书见示”云云。◎严可均曰：统卒于献帝逊位之岁，而此《序》言“黄初末始到京师”，当是后人妄改，或此《序》非统作，疑莫能明。◎弼按：○范书本传：尚书令荀彧闻统名，奇之，举为尚书郎，后参丞相曹操军事。○则非黄初末始到京师。又按，统卒于延康元年，益证“黄初”云云之妄。◎《唐书·经籍志》：《兖州山阳先贤赞》一卷，仲长统撰。◎章宗源《隋志考证》曰：据《元和姓纂》称晋太宰参军仲长穀著《山阳先贤传》，则《唐志》“仲长统”误。◎姚振宗曰：郡国传记之书，大抵多后人以次注续，不止一家。《唐志》明载其书，未有碻证，不当直断其误。《隋志》有《兖州先贤传》一卷，不著撰人，似即是书。</span>
</span>

7. <span id="卷二十一·魏书二十一·王卫二刘傅传第二十一-刘劭-7"></span>
散骑常侍陈留苏林、
<span class="c1">◎《魏略》曰：林字孝友，博学，多通古今字指，凡诸书传文间危疑，林皆释之。建安中为五官将文学，甚见礼待。黄初中，为博士给事中。文帝作《典论》所称苏林者是也。以老归第，国家每遣人就问之，数加赐遗。年八十余卒。
<span class="c2">◎《文纪》注引《献帝传》：苏林、董巴上《劝进表》。〖又见《宋书·符瑞志上》。〗◎《通典·七十九》载苏林议皇后崩不宜称大行云：“臣以为古礼无称大行之文。案汉天子称行在所，言不常居。崩曰大行者，不返之称也。未葬未有谥，不言大行，则嫌与嗣天子同号。至于后崩未葬，礼未立后，宜无所嫌，故汉氏诸后不称大行。谓未葬宜直称皇后。”◎本志《高堂隆传》：始景初中，帝以苏林、秦静等并老，恐无能传业者，乃诏科郎吏高才解经义者三十人，从光禄勋隆、散骑常侍林、博士静分受四经三礼，主者具为设课试之法。数年，隆等皆卒，学者遂废。◎《释文·叙录》：苏林，魏散骑常侍，注《孝经》。◎《隋书·经籍志》：梁有魏散骑常侍苏林注《孝经》一卷，亡。◎《唐经籍志》：《孝经》一卷，苏林注。◎《艺文志》：《孝经》苏林注，一卷。◎颜师古《汉书叙例》注释家名氏云：苏林字孝友，一云彦友，陈留外黄人。魏给事中、领秘书监、散骑常侍、永安卫尉、太中大夫。黄初中迁博士，封安成亭侯。◎又曰：服、应曩说，疏紊尚多，苏、晋众家，剖断盖尠。◎汪师韩《文选理学权舆》曰：选注所引群书，有苏林《汉书注》。◎姚振宗曰：《魏略》言“诸书、传危疑，林皆释之”，则所注释者必多，今惟《孝经注》、《汉书注》二种耳。◎《隋书·经籍志》：《陈留耆旧传》一卷，魏散骑常侍苏林撰。◎章宗源《隋志考证》曰：《魏志·高柔传》注、《后汉书·吴祐传》注、《初学记·居处部》并引《陈留耆旧传》，不著苏林名。◎朱一新曰：《王肃传》注引《魏略》，以董遇、贾洪、邯郸淳、薛夏、隗禧、苏林、乐详等七人为儒宗。◎姚范曰：苏林，又见《晋书·庾峻传》。◎弼按：○魏收《魏书·江式传》：式上表云：“魏初博士清河张揖著《埤仓》、《广雅》、《古今字诂》，陈留邯郸淳亦与揖同时。”○颜师古《汉书叙例》云：张揖字稚让，魏太和中为博士。○颜注叙次在苏林之前，承祚此传网罗汉、魏文士，邯郸淳、苏林皆见其名，而独遗张揖，裴注亦未之及。佚此闳才，不能不谓贤者之一失。甚矣，作史之难也！张揖，事互见前“邯郸淳”注。</span>
</span>
光禄大夫京兆韦诞、
<span class="c1">诞，京兆杜陵人，诞事见本志《荀彧传》注引《三辅决录》。</span>
<span class="c1">◎《文章叙录》曰：诞字仲将，太仆端之子。有文才，善属辞章。建安中，为郡上计吏，特拜郎中，稍迁侍中中书监，以光禄大夫逊位，年七十五卒于家。
<span class="c2">◎姚振宗曰：《王粲传》注“以问大鸿胪卿韦仲将”，则诞尝官鸿胪卿。又《齐王纪》注有“侍中、中书监、安阳亭侯臣诞”，则诞尝封侯。</span>
初，邯郸淳、卫觊及诞并善书，有名。觊孙恒撰《四体书势》，
<span class="c2">《四体书势》，见《武纪》建安十三年注。</span>
其序古文曰：“自秦用篆书，焚烧先典，而古文绝矣。汉武帝时，鲁恭王坏孔子宅，得《尚书》、《春秋》、《论语》、《孝经》，
<span class="c2">◎《汉书·艺文志》：武帝末，鲁恭王坏孔子宅，欲以广其宫，而得古文《尚书》及《礼记》、《论语》、《孝经》凡数十篇，皆古字也。◎据《汉志》所云，是孔壁中有《礼记》，无《春秋》。《经典释文》所云亦同。又按魏收《魏书·江式传》云“壁中书者，鲁恭王坏孔子宅而得《礼》、《尚书》、《春秋》、《论语》、《孝经》”云云，是孔壁有《礼》，有《春秋》也。◎胡玉缙曰：○许慎《说文·序》：壁中书者，鲁恭王坏孔子宅而得《礼记》、《尚书》、《春秋》、《论语》、《孝经》。又北平侯张苍献《春秋左氏传》。○段注：《春秋》，盖谓《春秋经》也。《志》言《春秋经》十二篇是也。春秋经、传，班《志》不言出谁氏。据许云张苍献《春秋左氏传》，意《经》、《传》皆其所献。古《经》与《传》别，然则班云《春秋古经》十二篇、《左氏传》三十卷，皆为苍所献也。许以《经》系之孔壁，以《传》系之北平侯，恐非事实。○或曰：“春秋”二字衍文。○玉缙谓：古《经》与《传》别行，许以《经》属孔壁，以《传》属张苍，画然分开，必系事实。恐班《志》夺“春秋”二字，而许《序》非衍耳。</span>
时人已不复知有古文，谓之科斗书，汉世秘藏，希得见之。魏初传古文者，出于邯郸淳。敬侯写淳《尚书》，后以示淳，而淳不别。至正始中，立《三字石经》，转失淳法。因科斗之名，遂效其法。
<span class="c2">《晋书·卫恒传》“法”作“形”。</span>
太康元年，汲县民盗发魏襄王冢，得策书十余万言。案敬侯所书，犹有仿佛。”
<span class="c2">以上为《四体书势》之文，下文“敬侯谓觊也”五字，为裴注之语。</span>
敬侯谓觊也。其序篆书曰：“秦时李斯号为工篆，诸山及铜人铭皆斯书也。
<span class="c2">绎山刻石、泰山刻石、琅邪台刻石、之罘刻石、之罘东观刻石、碣石门刻石、会稽刻石、句曲山白璧刻文、金狄铭、秦权文，皆斯所书。</span>
汉建初中，扶风曹喜少异于斯而亦称善。
<span class="c2">◎王僧虔《名书录》曰：扶风曹喜，后汉人，不知其官，善篆、隶，小异李斯。</span>
邯郸淳师焉，略究其妙。韦诞师淳而不及也。太和中，诞为武都太守，以能书留补侍中，魏氏宝器铭题皆诞书云。
<span class="c2">◎《晋书·卫恒传》“云”作“也”。◎《水经·谷水注》：南宫既建，明帝令侍中京兆韦诞以古篆书之。</span>
汉末又有蔡邕采斯、喜之法，为古今杂形，然精密简理
<span class="c2">《晋书·卫恒传》“简”作“闲”。</span>
不如淳也。”
<span class="c2">◎《法书要录》：羊欣传古来能书人名。蔡邕授于神人，而传之崔瑗及女文姬。文姬传之钟繇。钟繇传之卫夫人。卫夫人传之王羲之。◎张怀瓘《书断》：卫夫人名铄，字茂猗，廷尉展之女弟，恒之从女，汝阴太守李矩之妻也。隶书尤善，规矩钟公，右军常师之。永和五年卒，子克为中书郎，亦工书。◎《书史会要》：王旷，导从弟，与卫世为中表，故得蔡邕书法于卫夫人，以授子羲之。</span>
其序录隶书，已略见《武纪》。
<span class="c2">应作“《武纪》注”。</span>
又曰：“师宜官为大字，
<span class="c2">◎《书断》曰：师宜官，南阳人。灵帝好书，征天下工书于鸿都门，至数百人，八分称宜官为最。</span>
邯郸淳为小字。梁鹄谓淳得次仲法，
<span class="c2">◎《书断》曰：梁鹄字孟皇，安定乌氏人，受法于师宜官，以善八分书知名。</span>
然鹄之用笔尽其势矣。”其序草书曰：“汉兴而有草书，不知作者姓名。至章帝时，齐相杜度号善作篇，
<span class="c2">◎《书断》曰：后汉杜度字伯度，京兆杜陵人，御史大夫延年曾孙。章帝时为齐相，善草书。</span>
后有崔瑗、崔寔
<span class="c2">◎《书断》曰：崔瑗字子玉，安平人，师于杜度，媚趣过之。◎又曰：瑗子寔，官至尚书，能草书。</span>
亦皆称工。杜氏结字甚安
<span class="c2">◎各本“结”作“然”，局本作“结”，《晋书·卫恒传》亦作“结”，元本《晋书》作“杀”，《法书要录》作“煞”。◎李慈铭曰：杀，犹制也。因“杀”俗作“煞”，遂误写为“然”耳。◎沈家本曰：“然”乃讹字，“杀”字亦难解，当从《书势》作“结”。</span>
而书体微瘦，崔氏甚得笔势而结字小疏。弘农张伯英者因而而转精其巧。
<span class="c2">《晋书·卫恒传》“其”作“甚”。</span>
凡家之衣帛，必书而后练之，
<span class="c2">《艺文类聚》“练”作“染”。</span>
临池学书，池水尽黑。
<span class="c2">◎《晋书·王羲之传》：羲之曾与人书云：“张之临池学书，池水尽黑，使人耽之若是，未必后之也。”◎吴士鉴曰：○敦煌石室本《沙洲图经》曰：张芝墨池在县东北一里，效谷府东南五十步右。后汉献帝时，前件人于此池学书，其池尽墨，书绝世，天下名传。因兹王羲之《书论》云“临池学书，池水尽墨，好之绝伦，吾弗及也”。其池年代既远并磨灭，古老相传，池在前件所去。开元二年九月，正议大夫、使持节沙洲诸军事、行沙洲刺史、兼豆卢军使、上柱国杜楚臣赴任寻坟典，文武俱明，访睹此地，未获安惜。〖恐有讹字。〗至四年六月，燉煌县令赵智本到任，其令博览经史，通达九经，寻诸古典，委张芝、索靖俱是燉煌人，各检古迹，具知处所。其年九月，拓上件池中，得一石砚，长二尺，阔一尺五寸。乃劝诸张族一十八代孙上柱国张仁会等，令修葺墨池，中立庙及张芝容。</span>
下笔必为楷则，号‘怱怱不暇草’，
<span class="c2">◎怱怱，一作 “悤悤”，《晋书·卫恒传》作“忩忩”，“草”下有“书”字。◎姚范曰：此时重草书，苟为楷书，则自署不暇草耳，必字晋人语。</span>
寸纸不见遗，至今世人尤宝之，
<span class="c2">《晋书·卫恒传》 “之”做“其书”。</span>
韦仲将谓之草圣。伯英弟文舒者，次伯英。
<span class="c2">◎《书断》曰：张昶字文舒，伯英季弟，为黄门侍郎，尤善章草，书类伯英，时人谓之“亚圣”。</span>
又有姜孟颍、梁孔达、
<span class="c2">孟颍名翊，孔达名宣，均见《书断》。</span>
田彦和及韦仲将之徒，皆伯英弟子，有名于世，然殊不及文舒也。”
<span class="c2">◎《书断》曰：仲将服膺于张伯英，兼邯郸淳之法，诸书并善，题署尤精。青龙中，洛阳、许、邺三都宫观始就，召仲将题署，以为永制。给御笔墨，皆不任用。因奏蔡邕自矜能书，兼斯、喜之法，非纨素不妄下笔。夫欲善其事，必利其器，若用张芝笔、左伯纸及臣墨，兼此三具，又得臣手，然后可以逞径丈之势，方寸千言。◎又曰：仲将八分、隶书、章草、飞白入妙，小篆入能。兄康字元将，工书字。子熊字少季，亦善书。时人云： “名父之子，克有二事。”世所美焉。◎《世说》注引《四体书势》曰：诞善楷书，魏宫观多诞所题。明帝立陵霄观，误先钉榜，乃笼盛诞，轱辘长絙引上，使就题之，去地二十五丈，诞甚危惧，乃戒子孙绝此楷书，著之家令。◎《书断》又曰：左伯字子邑，东莱人。特工八分，又甚能做纸。汉兴，有纸代简。至和帝时，蔡伦工为之，而子邑尤得其妙。◎宋本《意林》：韦仲将《笔墨法》一卷。◎严可均据《齐民要术·九》引韦诞《笔方》、《初学记·二十一》引《墨方》。◎《隋书·经籍志》：梁有光禄大夫韦诞《集》三卷，《录》一卷，亡。◎《唐经籍志》：韦诞《集》三卷。◎赵一清曰：伯英、文舒皆奂之子。伯英名芝，田彦和则以字为名。◎何焯曰：古人论书，为巨山独寻其源，留意此艺，当诵之，此书学之经也，故右军之传自卫氏。◎李冶《敬斋古今注》卷四云：魏明帝之为人，人主中俊健者也。兴工造事，必不孟浪。况淩云殿非小小营构，匠氏必极天下之工，将作必极当时之选，楼观题榜，宜必先定，岂有大殿已成，而使匠石辈遽挂白榜哉！误钉后书之说，万无此理。而《名书录》载之，《晋书》又载之，是皆好事者之过也。《晋书》又称诞书比讫，须发尽白，此尤不可信。前人记周兴嗣一夕次《千文》，须发变白，已属缪妄，而诞之书榜，特茶顷耳，危惧虽甚，安能遽白乎！</span>
</span>
乐安太守谯国夏侯惠、
<span class="c1">惠，渊子。事在《渊传》。
<span class="c2">◎《隋书·经籍志》：梁有乐安太守夏侯惠《集》二卷。◎《艺文类聚·六十二》载惠《景福殿赋》。惠《荐刘卲表》见前。</span>
</span>
陈郡太守任城孙该、
<span class="c1">◎《文章叙录》曰：该字公达。强志好学。年二十，上计掾，召为郎中。著《魏书》。
<span class="c2">◎《史通·正史篇》：魏史，黄初、太和中始命尚书卫觊、缪袭草创纪、传，累载不成。又命侍中韦诞、应璩、秘书监王沈、大将军从事中郎阮籍、司徒右长史孙该、司隶校尉傅玄等复共撰定。其后王沈独就其业，勒成《魏书》四十四卷。其书多为时讳，殊非实录。</span>
迁博士、司徒右长史，复还入著作。
<span class="c2">◎赵一清曰：○《晋书·职官志》：著作郎，周左史之任也。汉东京图籍在东观，故使名儒著作东观，有其名，尚未有官。魏明帝太和中，诏置著作郎于此，始有其官，隶中书省。</span>
景元二年卒官。
<span class="c2">◎《隋书·经籍志》：梁有陈郡太守孙该《集》二卷。◎《艺文类聚·七十九》载该《三公山下神祠赋》，又《四十四》载该《琵琶赋》。</span>
</span>
郎中令河东杜挚等亦著文赋，颇传于世。
<span class="c1">◎《隋书·经籍志》：魏校书郎杜挚《集》二卷。</span>
<span class="c1">◎《文章叙录》曰：挚字德鲁。初上《笳赋》，
<span class="c2">◎《艺文类聚·四十四》载杜挚《笳赋》。</span>
署司徒军谋吏。后举孝廉，除郎中，转补校书。挚与毌丘俭乡里相亲，
<span class="c2">俭为河东闻喜县人。</span>
故为诗与俭，求仙人药一丸，欲以感切俭求助也。其诗曰：“骐骥马不试，婆娑槽枥间。壮士志未伸，坎轲多辛酸。伊挚为媵臣，吕望身操竿；夷吾困商贩，甯戚对牛叹；食其处监门，淮阴饥不餐；买臣老负薪，妻畔呼不还；释之宦十年，位不增故官。才非八子伦，而与齐其患。无知不在此，袁盎未有言。被此笃病久，荣卫动不安，闻有韩众药，信来给一丸。”
<span class="c2">◎顾炎武曰：《东观余论》引晋武帝、王右军、陶隐居帖及《谢宣城传》，谓凡书信者，皆为使人。杨用修引古乐府“有信数寄书，无信长相忆”为证，良是。然此语起于东汉以下，杨太尉夫人袁氏《答曹公卞夫人书》云“辄付往信”，古诗有焦仲卿妻作“自可断来信，徐徐更谓之”，以使人为信，始见于此。若古人所谓信者，乃符验之别名，如今人言印信、信牌之信，不得谓为使人也。</span>
俭答曰：“凤鸟翔京邑，哀鸣有所思。才为圣世出，德音何不怡！八子未遭遇，今者遘明时。胡康出垄亩，杨伟无根基，飞腾冲云天，奋迅协光熙。骏骥骨法异，伯乐观知之，但当养羽翮，鸿举必有期。体无纤微疾，安用问良医？联翩轻栖集，还为燕雀嗤。韩众药虽良，或更不能治。悠悠千里情，薄言答嘉诗。信心感诸中，中实不在辞。”
<span class="c2">◎冯氏《诗纪》载挚《赠答诗》，“妻畔”作“妻叛”，“笃病”作“万病”，“中实”作“中贵”。◎又载挚《赠毌丘荆州诗》云：鹄飞举万里，一飞翀昊苍。翔高志难得，离鸿失所望。</span>
挚竟不得迁，卒于秘书。
<span class="c2">◎何焯曰：俭虽败灭，要是曹氏死臣，诗以言志，故不碌碌也。不得迁者，挚之命，非俭过。诗比兴经纬，亦非晋以下所及。</span>
◎《庐江何氏家传》曰：
<span class="c2">◎沈家本曰：○《隋志》：《何氏家传》，三卷。○不题“庐江”，无撰人。《唐志》无，别有《何氏家传》二卷。《后汉·何敞传》注引《何氏家传》。</span>
明帝时，有谯人胡康，年十五，以异才见送，又陈损益，求试剧县。诏特引见。众论翕然，号为神童。诏付秘书，使博览典籍。帝以问秘书丞何祯：“康才何如？”祯答曰：“康虽有才，性质不端，必有负败。”后果以过见谴。◎臣松之案：魏朝自微而显者，不闻胡康；疑是孟康。康事见《杜恕传》。杨伟见《曹爽传》。
<span class="c2">◎何焯曰：孟康，郭后外属，始仕见轻，晚为良二千石，又冀部安平人，当时自有胡康也。◎赵一清曰：孟康，事见《魏略》，不闻有以过见谴之事，则别是一人为审。◎潘眉曰：胡康沛国谯人，孟康安平国安平人，当别有胡康，非即孟康。况孟康恩泽治绩，吏民称歌。胡康性质不端，迥不侔和。◎弼按：颜师古《汉书叙例》“孟康，安平广宗人”，《郡国志》广宗属钜鹿郡，魏改属安平郡，见《通鉴》胡注。潘氏谓孟康为安平国安平人，迨未细审耳。</span>
</span>

## 傅嘏

1. <span id="卷二十一·魏书二十一·王卫二刘傅传第二十一-傅嘏-1"></span>
傅嘏，字兰石，
<span class="c1">◎《世说新语·文学篇》注引《魏志》作“字兰硕”。◎《御览·三百八十五》引《嘏别传》：一字昭光。◎姚范曰：○王厚斋云：兰石，本《淮南子》“兰生而芳，石生而坚”。◎沈家本曰：○《释诂》：嘏，硕大也。○则作“硕”为是。</span>
北地泥阳人，
<span class="c1">◎北地，见《武纪》建安十九年注引《九州春秋》。◎《郡国志》：凉州北地郡泥阳。◎《宋书·傅弘之传》：北地郡，汉末失土，寄寓冯翊。◎顾野王《舆地志》：北地郡，汉末但有泥阳、富平二县，魏、晋亦然。◎《晋志》属雍州。◎《方舆纪要》：泥阳故城，今陕西西安府耀州东北一里。◎《一统志》：今甘肃庆阳府宁州东南五十里泥阳里。</span>
傅介子之后也。
<span class="c1">◎《汉书·傅介子传》：傅介子，北地人。◎颜师古曰：介子，北地义渠人。◎王先谦曰：义渠，后汉省。◎《一统志》：故城，今宁州西北。</span>
伯父巽，黄初中为侍中尚书。
<span class="c1">◎巽，事见《武纪》建安十八年注、《文纪》延康元年注及《苏则传》。◎本志《刘表传》注引《傅子》曰：巽字公悌，以说刘琮功，赐爵关内侯。文帝时为侍中，太和中卒。巽弟子嘏，别有传。◎王昶《金石萃编》云：《上尊号奏》“怀远将军关内侯臣巽”者，傅巽也。</span>
<span class="c1">◎《傅子》曰：嘏祖父睿，代郡太守；父充，黄门侍郎。</span>
嘏弱冠知名，
<span class="c1">◎《傅子》曰：是时，何晏以材辩显于贵戚之间。邓飏好变通，
<span class="c2">《世说》注“变”作“交”。</span>
合徒党，鬻声名于闾阎；而夏侯玄以贵臣子，少有重名，为之宗主。求交于嘏而不纳也。
<span class="c2">一作“皆求交于嘏，嘏不纳也”。</span>
嘏友人荀粲，
<span class="c2">粲字奉倩，荀彧子，详见《荀彧传》注引何劭《荀粲传》。</span>
有清识远心，然犹怪之。谓嘏曰：“夏侯泰初一时之杰，虚心交子，合则好成，不合则怨至。二贤不睦，非国之利，此蔺相如所以下廉颇也。”嘏答之曰：“泰初志大其量，能合虚声而无实才。何平叔言远而情近，好辩而无诚，所谓利口覆邦国之人也。
<span class="c2">◎《论语》：孔子曰：“恶利口之覆邦家者。”</span>
邓玄茂有为而无终，外要名利，内无关钥，贵同恶异，多言而妬前，多言多衅，妬前无亲。
<span class="c2">◎胡三省曰：邓飏字玄茂。妬前者，忌前也。人忌胜己，则无亲之者。◎严衍曰：妬前者，忌人之在己前也。</span>
以吾观此三人者，皆败德也。远之犹恐祸及，况昵之乎！”
<span class="c2">◎胡三省曰：昵，尼质翻，比也，近也。◎《世说·文学篇》：傅嘏善言虚胜，荀粲谈尚玄远。每至共语，有争而不相喻。裴冀州释二家之义，通彼我之怀，常使两情皆得，彼此俱畅。◎姜宸英曰：夏侯泰初非何、邓比，而嘏慨劣之，缘嘏是司马之党，故云尔，非公论也。</span>
</span>
司空陈群辟为掾，时散骑常侍刘劭作考课法，事下三府。
<span class="c1">三公府也。</span>
嘏难劭论曰：“盖闻帝制宏深，圣道奥远，苟非其才，则道不虚行，神而明之，存乎其人。暨乎王略亏颓，而旷载罔缀，微言既没，六籍泯玷，何则？道弘致远而众才莫晞也。案劭考课论，虽欲寻前代黜陟之文，然其制度略以阙亡。礼之存者，惟有周典，外建侯伯，藩屏九服；内立列司，筦齐六职；士有恒贵，
<span class="c1">宋本作“土有恒贡”。</span>
官有定则；百揆均任，四民殊业。故考绩可理而黜陟易通也。大魏继百王之末，承秦、汉之烈，制度之流，靡所修采。自建安以来，至于青龙，神武拨乱，肇基皇祚，扫除凶逆，芟夷遣寇，旌旗卷舒，日不暇给。及经邦治戎，权法并用，百官群司，军国通任，随时之宜，以应政机。以古施今，事杂义殊，难得而通也。所以然者，制宜经远，或不切近；法应时务，不足垂后。夫建官均职，清理民物，所以立本也；
<span class="c1">冯本 “立”作“务”。</span>
循名考实，纠励成规，所以治末也。本纲未举，而造制未呈，
<span class="c1">未呈，《通鉴》作“末呈”。</span>
国略不崇，而考课是先；
<span class="c1">◎胡三省曰：举纲则众目张，言所系者大。十发为程，一程为分，言其细也。◎又曰：程，品式也。国略，国经也。先，心荐翻。</span>
懼不足以料贤愚之分，精幽明之理也。昔先王之择才，必本行于州闾，讲道于庠序，行具而谓之贤，道修则谓之能。乡老献贤能于王，
<span class="c1">◎《周礼·地官》：乡老，二乡则公一人。◎郑注云：老，尊称也。王置六乡，则公有三人也。</span>
王拜受之，举其贤者，出使长之，科其能者，入使治之，此先王收才之义也。
<span class="c1">◎《周礼·地官》：乡老及乡大夫献贤能之书于王，王再拜受之，登于天府。此谓使民兴贤，出使长之；使民兴能，入使治之。◎郑司农云：兴贤者，谓若今举孝廉；兴能者，谓若今举茂才。</span>
方今九州之民，爰及京城，未有六乡之举，
<span class="c1">监本、吴本“乡”作“卿”，误。</span>
其选才之职，专任吏部。案品状则实才未必当，任薄伐
<span class="c1">◎何焯曰：薄伐，疑作“簿阀”，官簿阀阅也。古字或通。◎梁章钜曰：伐，劳也。薄伐，谓微劳也。似不必改字而可通。</span>
则德行未为叙。如此则殿最之课，未尽人才。述综王度，敷赞国式，体深义广，难得而详也。”

2. <span id="卷二十一·魏书二十一·王卫二刘傅传第二十一-傅嘏-2"></span>
正始初，除尚书郎，迁黄门侍郎。时曹爽秉政，何晏为吏部尚书。嘏谓爽弟羲曰：“何平叔外静而内铦巧，好利不念务本，
<span class="c1">◎《通鉴》“内”下有“躁”字。◎胡注：铦，思廉翻，利也。</span>
吾恐必先惑子兄弟，仁人将远，而朝政废矣。”晏等遂与嘏不平，因微事以免嘏官。
<span class="c1">◎《晋书·荀顗传》：曹爽专政，何晏等欲害太常傅嘏，顗营救得免。◎何焯曰：嘏亦一时之良，然以不平免官之故，自此遂为司马腹心，于义有所掩矣。特功名之士，稍循尺幅者耳。</span>
起家拜荥阳太守，不行。太傅司马宣王请为从事中郎。曹爽诛，为河南尹，
<span class="c1">◎洪亮吉曰：○《水经注》：正始三年，岁在甲子，被癸丑诏书，割河南郡县，自巩阙以东创建荥阳郡，以李胜为郡守。〖◎《曹真传》注：李胜为荥阳太守。〗○今考《傅嘏传》，为荥阳守亦在正始时，则《水经注》之言信也。○又《孙礼传》：太祖时迁荥阳都尉。○盖河南郡大，汉末已别建都尉，至正始三年，乃升作郡耳。《宋志》、《晋志》等皆以为晋泰始元年置，岂魏末暂废，晋复立邪？◎谢鍾英曰：○《晋书·地理志》“司州”下云：光武都洛阳，魏氏受禅，即都汉宫。司隶所部，河南、河东、河内、宏农并冀州之平阳，合五郡置司州。○《元和郡县志》：司州领河南、河东、河内、宏农、平阳五郡。○是魏司州无荥阳郡。又考《魏志》，苏峻，河南中牟人；郑浑，河南开封人。〖中牟、开封，《晋志》并属荥阳郡。〗盖魏末已省荥阳并河南，故承祚书法如此。○《一统志》：魏置荥阳郡，寻罢。晋泰始元年复置。○三国郡县省置移易，宜以最后为断。◎弼按：纂地志者自应以最后为断，然魏正始间割河南郡置荥阳郡，且先后置守，作史者自应据事直书，陈《志》自不误也。</span>
<span class="c1">◎《傅子》曰：河南尹，内掌帝都，外统京畿，
<span class="c2">毛本“畿”作“几”。误。</span>
兼古六乡六遂之士，
<span class="c2">◎郑司农云：百里内为六乡，外为六遂。◎又云：遂为王国百里外。</span>
其民异方杂居，多豪门大族，商贾胡貊，天下四方会。
<span class="c2">《御览》、《书钞》、《六帖》均无“方”字。</span>
利之所聚，而奸之所生。前尹司马芝，举其纲而太简；次尹刘静，
<span class="c2">◎陈浩曰：刘馥子静，曾为河南尹。传称其为政“初虽如碎密，终于百姓便之，有馥遗风”，则此“静”字当作“靖”。◎弼按：《夏侯玄传》引《魏略》作“刘静”。</span>
综其目而太密；后尹李胜，毁长法以收一时之声。嘏立司马氏之纲统，裁刘氏之纲目，以经纬之；李氏所毁，以渐补之。郡有七百吏，半非旧也。河南俗党五官掾功曹典选职，皆授其本国人，无用异邦人者。嘏各举其良而对用之，官曹分职，而后以次考校之。
<span class="c2">毛本“校”作“核”。</span>
其治以德教为本，然持法有恒，简而不可犯，见理识情，狱讼不加槚楚而得其实。
<span class="c2">《书钞》“加”作“任”，“槚”作“捶”，宋本“槚”作“贾”，冯本作“榎”。</span>
不为小惠，有所荐达及大有益于民事，皆隐其端迹，若不由己出。故当时无赫赫之名，吏民久而后安之。
<span class="c2">◎何焯曰：曾更内职，则举动必与锋锐悍吏急名喜事者不同。</span>
</span>
迁尚书。嘏常以为“秦始罢侯置守，设官分职，不与古同。汉、魏因循，以至于今。然儒生学士，咸欲错综以三代之礼，礼弘致远，不应时务，事与制违，名实未附，故历代而不至于治者，盖由是也。欲大改定官制，依古正本，今遇帝室多难，
<span class="c1">似应以“今”字断句，“本”字疑衍。</span>
未能革易”。

3. <span id="卷二十一·魏书二十一·王卫二刘傅传第二十一-傅嘏-3"></span>
时论者议欲自伐吴，三征献策各不同。
<span class="c1">◎胡三省曰：汉置四征将军，谓征东、征西、征南、征北也。其后又置四镇将军，有功进号，则自镇为征。毌丘俭方为镇南，而曰“三征”，史概言之。</span>
诏以访嘏，嘏对曰：“昔夫差陵齐胜晋，威行中国，终祸姑苏；
<span class="c1">◎《史记·吴太伯世家》：吴王夫差败齐师于艾陵，与晋定公争长。北会诸侯于黄池，欲霸中国。越败吴，越王句践欲迁吴王夫差于甬东。吴王自刭死，越王灭吴。</span>
齐闵兼土拓境，辟地千里，身蹈颠覆。
<span class="c1">◎《史记·田敬仲完世家》：齐湣王三十八年，齐南割楚之淮北，西侵三晋，欲以并周室为天子，泗上诸侯邹、鲁之君皆称臣，诸侯恐懼。四十年，燕、秦、楚、三晋合谋，各出锐师以伐，燕将乐毅遂入临淄，尽取齐之宝藏器。湣王出亡，楚使淖齿将兵救齐，淖齿遂杀湣王，而与燕共分齐之侵地卤器。</span>
有始不必善终，古之明效也。孙权自破关羽并荆州之后，志盈欲满，凶宄以极，是以宣文侯深建宏图大举之策。今权已死，托孤于诸葛恪。若矫权苛暴，蠲其虐政，民免酷烈，偷安新惠，外内齐虑，有同舟之惧，虽不能终自保完，犹足以延期挺命于深江之外矣。而议者或欲汛舟径济，横行江表；或欲四道并进，攻其城垒；或欲大佃疆场，
<span class="c1">◎胡三省曰：佃，读曰田。</span>
观衅而动。诚皆取贼之常计也。然自治兵以来，出入三载，非掩袭之军也。贼之为寇，几六十年矣，
<span class="c1">◎胡三省曰：自汉建安十三年赤壁之战，吴、魏始为寇敌，至是年，凡五十五年。吴、魏通者三年耳。</span>
君臣伪立，吉凶共患，又丧其元帅，上下忧危，设令列船津要，坚城据险，横行之计，其殆难捷。惟进军大佃，最差完牢隐。
<span class="c1">◎姜英宸曰：隐，即“稳”字，句读。◎沈家本曰：注引无“隐”字。</span>
兵出民表，寇钞不犯；坐食积谷，不烦运士；乘衅讨袭，无远劳费：此军之急务也。
<span class="c1">◎何焯曰：此杂耕渭滨，为蚕食伺利之上策也。先儒谓武侯三年不死，可以取魏，即兰石之言耳。</span>
昔樊哙愿以十万之众，横行匈奴，季布面折其短。今欲越长江，涉虏庭，亦向时之喻也。未若明法练士，错计于全胜之地，振长策以御敌之余烬，斯必然之数也。”
<span class="c1">◎司马彪《战略》载嘏此对，详于本传，今悉载之以尽其意。◎彪曰：嘉平四年四月，孙权死。征南大将军王昶、征东将军胡遵、镇南将军毌丘俭等表请征吴。朝廷以三征计异，诏访尚书傅嘏，嘏对曰：“昔夫差胜齐陵晋，威行中国，不能以免姑苏之祸；齐闵辟土兼国，开地千里，不足以救颠覆之败。有始不必善终，古事之明效也。孙权自破蜀兼平荆州之后，志盈欲满，罪戮忠良，殊及胤嗣，元凶已极。相国宣文侯先识取乱侮亡之义，深建宏图大举之策。今权已死，托孤于诸葛恪。若矫权苛暴，蠲其虐政，民免酷烈，偷安新惠，外内齐虑，有同舟之惧，虽不能终自保完，犹足以延期挺命于深江之表矣。昶等或欲汎舟径渡，横行江表，收民略地，因粮于寇；或欲四道并进，临之以武，诱间携贰，待其崩坏；或欲进军大佃，偪其项领，积谷观衅，相时而动。凡此三者，皆取贼之常计也。然施之当机，则功成名立，苟不应节，必贻后患。自治兵已来，出入三载，非掩袭之军也。贼丧元帅，利存退守，若撰饰舟楫，罗船津要，坚城清野，以防卒攻，横行之计，殆难必施。贼之为寇，几六十年，君臣伪立，吉凶同患，若恪蠲其弊，天去其疾，崩溃之应，不可卒待。今边壤之守，与贼相远，贼设罗落，
<span class="c2">◎胡三省曰：谓设烽燧、远候望以罗落边面也。罗，布也。落，与络同，聊络也。《庄子》曰“牛马四足，是谓天；落马首、穿牛鼻是谓人”，用此“落”字也。</span>
又持重密，
<span class="c2">◎《通鉴》“持”作“特”。◎胡注：重，直龙翻。</span>
间谍不行，耳目无闻。夫军无耳目，校察未详，而举大众以临巨险，此为希幸徼功，先战而后求胜，非全军之长策也。唯有进军大佃，最差完牢。可诏昶、遵等择地居险，审所错置，及令三方一时前守。夺其肥壤，使还耕塉土，一也；兵出民表，寇钞不犯，二也；招怀近路，降附日至，三也；罗落远设，间构不来，四也；贼退其守，罗落必浅，佃作易之，
<span class="c2">《通鉴》“之”作“立”。</span>
五也；坐食积谷，士不运输，六也；衅隙时闻，讨袭速决，七也。凡此七者，军事之急务也。不据则贼擅便资，据之则利归于国，不可不察也。夫屯垒相偪，形势已交，智勇得陈，巧拙得用，策之而知得失之计，角之而知有余不足，虏之情伪，将焉所逃？夫以小敌大，则役烦力竭，以贫敌富，则敛重财匮。故‘敌逸能劳之，饱能饥之’，此之谓也。然后盛众厉兵以震之，参惠倍赏以招之，多方广似以疑之。由不虞之道，以间其不戒；比及三年，左提右挈，
<span class="c2">宋本“提”作“持”。</span>
虏必冰散瓦解，安受其弊，可坐算而得也。昔汉氏历世常患匈奴，朝臣谋士早朝晏罢，介胄之将则陈征伐，搢绅之徒
<span class="c2">毛本“搢”作“缙”。</span>
咸言和亲，勇奋之士思展搏噬。故樊哙愿以十万之众横行匈奴，季布面折其短。
<span class="c2">事见《史记·季布传》。</span>
李信求以二十万独举楚人，而果辱秦军。
<span class="c2">◎《史记·李将军传》：李将军广者，陇西成纪人。其先曰李信，秦时为将，逐得燕大子丹者也。</span>
今诸将有陈越江陵险，独步虏庭，即亦向时之类也。以陛下圣德，辅相忠贤，法明士练，错计于全胜之地，振长策以御之，虏之崩溃，必然之数。故《兵法》曰：‘屈人之兵，而非战也；拔人之城，而非攻也。’
<span class="c2">◎此《孙子·谋攻篇》之语。◎杜佑曰：言伐谋伐交，不至于战。故《司马法》曰：“上谋不闕。”孟氏曰：“言以威刑服敌，不攻而取，若郑伯肉袒以迎楚庄王之类。”</span>
若释庙胜必然之理，而行万一不必全之路，诚愚臣之所虑也。故谓大佃而偪之计最长。”时不从嘏言。其年十一月，诏昶等征吴。五年正月，诸葛恪拒战，大破众军于东关。
<span class="c2">◎东关，见《齐王纪》嘉平四年。◎胡三省曰：○今栅江口有两山，濡须山在和州界，谓之东关；七宝山在无为军界，谓之西关。○《唐志》：庐州巢县东南四十里有故东关。◎《一统志》：今安徽和州含山县西南七十里，濡须坞之北，与无为州巢县接界。其地险峻，周围皆石。◎潘眉曰：《少帝纪》东关之败在嘉平四年十二月。《吴志》云“十二月戊午，大破魏军”，是年十二月丙申朔戊午二十三日也。司马彪《战略》作“五年正月”，误。◎弼按：《通鉴》亦编于嘉平四年十二月。</span>
</span>
后吴大将诸葛恪新破东关，乘胜扬声欲向青、徐，朝廷将为之备。嘏议以为“淮海非贼轻行之路，又昔孙权遣兵入海，漂浪沈溺，略无孑遗，恪岂敢倾根竭本，寄命洪流，以徼乾没乎？
<span class="c1">◎《汉书·张汤传》曰：汤始为小吏，乾没，与长安富贾田甲、鱼翁叔之属交私。◎服虔说曰：乾没，射成败也。◎如淳曰：得利为乾，失利为没。◎臣松之以虔直以乾没为射成败，而不说乾没之义，于理犹为未畅。淳以得利为乾，又不可了。愚谓乾读宜为乾燥之乾。盖谓有所徼射，不计乾燥之与沈没而为之。
<span class="c2">◎周寿昌曰：裴氏谓服说未畅，如说未了，诚然。然裴说亦未了畅。盖乾没二字，当串说，不宜对举。射利者之取人财，如入水之取物，有水而没之，是沈没也，然尚为有因。今无故攫人之资，亦犹无水而强没其物，以乾燥之地，行沈溺之法，故曰乾没。◎沈钦韩曰：此言无所将而没取利，今犹有乾折之称。晋潘岳母谓岳曰“汝当知足，而乾没不已乎”，与陆沈义相类。◎曾国藩曰：服、如二说，皆望文生训，非本义也。没者，谓没入人之财物也。凡财物入官者，曰藉没入官；子女入官者，曰没入为奴婢，或曰没入奚官。乾没者，谓无故而没入人财物。《潘岳传》之乾没，谓无故而取高爵厚禄，当知足止也。◎王先谦曰：○《正义》，乾没，谓无润及之而取他人也。○或云：揜取货利，没为己有，如水尽涸也。◎顾炎武曰：乾没，大抵是徼幸取利之意。《史记·春申君传》“没利于前，而易患于后也”，即此意。</span>
</span>
恪不过遣偏率小将素习水军者，乘海溯淮，示动青、徐，恪自并兵来向淮南耳”。
<span class="c1">◎何焯曰：若习海道，则当有备；不可执兰石之料吴，谓后世永无其事。</span>
后恪果图新城，
<span class="c1">◎赵一清曰：图，当依《诸葛恪传》作“围”。◎胡三省曰：合肥新城也。</span>
不克而归。

4. <span id="卷二十一·魏书二十一·王卫二刘傅传第二十一-傅嘏-4"></span>
嘏常论才性同异，钟会集而论之。
<span class="c1">◎《傅子》曰：嘏既达治好正，而有清理识要，好论才性，原本精微，尟能及之。
<span class="c2">尟，宋本作“尠”。</span>
司隶校尉钟会年甚少，嘏以明智交会。
<span class="c2">◎本志《钟会传》：会尝论才性同异。◎《世说·贤媛篇》注引《魏氏春秋》曰：王广字公渊，王陵子也。有风量才学，名重当世，与傅嘏等论才性同异，行于世。◎《世说·文学篇》：钟会撰《四本论》。◎注引《魏志》曰：会论才性同异，传于世。四本者，言才性同、才性异、才性合、才性离也。尚书傅嘏论同，中书令李丰论异，侍郎钟会论合，屯骑校尉王广论离。◎《晋书·阮裕传》：尝问谢万云：“未见《四本论》，君试为言之。”万叙说既毕，裕以傅嘏为长。</span>
◎臣松之案：《傅子》前云嘏了夏侯之必败，不与之交，而此云与钟会善。愚以为夏侯玄以名重致患，衅由外至；钟会以利动取败，祸自己出。然则夏侯之危兆难睹，而钟氏之败形易照也。嘏若了夏侯之必危，而不见钟会之将败，则为识有所蔽，难以言通；若皆知其不终，而情有彼此，是为厚薄由于爱憎，奚豫于成败哉？以爱憎为厚薄，又亏于雅体矣。《傅子》此论，非所以益嘏也。
<span class="c2">◎何焯曰：实由爱憎耳。然其论三士者，不惟取友之鉴，亦时当以自省自箴也。◎姜宸英曰：嘏党于司马氏，故策夏侯之败，而深交钟会。厚薄由于爱憎，得之矣。</span>
</span>
嘉平末，赐爵关内侯。
<span class="c1">嘏列名奏永宁宫。</span>
高贵乡公即尊位，进封武乡亭侯。正元二年春，毌丘俭、文钦作乱。或以司马景王不宜自行，可遣太尉孚往，惟嘏及王肃劝之。景王遂行。
<span class="c1">◎《汉晋春秋》曰：嘏固劝景王行，景王未从。嘏重言曰：“淮、楚兵劲，
<span class="c2">◎胡三省曰：寿春，故楚都，时为淮南重镇，以南备吴，劲兵聚焉。</span>
而俭等负力远斗，其锋未易当也。若诸将战有利钝，大势一失，则公事败矣。”是时景王新割目瘤，
<span class="c2">◎胡三省曰：瘤，音留。肉起疾肿曰瘤。</span>
创甚，闻嘏言，蹶然而起曰：
<span class="c2">◎胡三省曰：蹶然，急遽而起之貌。</span>
“我请舆疾而东。”</span>
以嘏守尚书仆射，俱东。俭、钦破败，嘏有谋焉。及景王薨，嘏与司马文王径还洛阳，文王遂以辅政。语在《钟会传》。
<span class="c1">◎《通鉴》：正元二年，舞阳忠武侯司马师疾笃，还许昌。卫将军昭自洛阳往省师，师令昭总统诸军。辛亥，师卒于许昌。中书侍郎钟会从师典知密事。中诏敕尚书傅嘏以东南新定，权留卫将军昭屯许昌为内外之援，令嘏率诸军还。会与嘏谋，使嘏表上，辄与昭俱发。还到洛水南屯住。二月丁巳，诏以司马昭为大将军，录尚书事。◎胡三省曰：诏自中出，上意也。是时诏命皆以司马氏之意行之，此诏出于禁中之意，故曰中诏。◎王懋竑曰：傅嘏与何晏等不合，免官。司马懿请为从事中郎，遂附从懿父子，以倾魏曹。爽之死，齐王之废，嘏皆与有力焉。故爽诛即以嘏为河南尹，转尚书，赐爵关内侯。齐王废，进爵武乡亭侯。及毌丘俭、文钦兵起，嘏劝师自行，与之俱东。师卒，中诏嘏还师，嘏辄与昭俱还，以成司马氏之篡。迹其始末，盖与贾充不异。幸其早死，不与佐命之数。此乃魏之逆臣。但以善自韬晦，不名其功，即如与昭俱还，乃嘏之本谋，顾以推之钟会，故世莫得而议之。其与何晏、邓飏、夏侯玄、李丰不平，皆以其为魏故。而自与钟毓、钟会、何曾、陈泰、荀顗善，则皆司马氏之党也。所讥议何晏等语，大率以爱憎为之。陈寿谓嘏用才达显，裴注则尽收《傅子》所述，《通鉴》又因注而为之。条分件系，谓嘏言若蓍龟之验，于是嘏得为魏之名臣，而丰、玄遂与晏、飏同类而共弃之。此真丰、玄之不幸也。</span>
<span class="c1">◎《世语》曰：景王疾甚，以朝政授傅嘏，嘏不敢受。及薨，嘏秘不发丧，以景王命召文王于许昌，领公军焉。◎孙盛评曰：晋宣、景、文王之相魏也，权重相承，王业基矣。岂蕞尔傅嘏所宜间厕？《世语》所云，斯不然矣。</span>
会由是有自矜色，嘏戒之曰：“子志大其量，而勋业难为也，可不慎哉！”嘏以功进封阳乡侯，
<span class="c1">◎潘眉曰：《唐书·世系表》“阳乡”作“阳都”，误。</span>
增邑六百户，并前千二百户。是岁薨，时年四十七，追赠太常，谥曰元侯。
<span class="c1">◎《隋书·经籍志》：梁有太常卿傅嘏《集》二卷，录一卷。</span>
<span class="c1">◎《傅子》曰：初，李丰与嘏同州，
<span class="c2">◎《夏侯玄传》：中书令李丰，与皇后父张缉俱冯翊人。◎北地郡，汉末寄寓冯翊，同属雍州。</span>
少有显名，早历大官，内外称之，嘏又不善也。谓同志曰：“丰饰伪而多疑，矜小失而昧于权利，若处庸庸者可也，自任机事，遭明者必死。”丰后为中书令，与夏侯玄俱祸，卒如嘏言。嘏自少与冀州刺史裴徽、
<span class="c2">裴徽，事详见《裴潜传》注。</span>
散骑常侍荀甝善，徽、甝早亡。又与镇北将军何曾、司空陈泰、尚书仆射荀顗、后将军钟毓并善，相与综朝事，俱为名臣。
<span class="c2">相与，监本作“相友”，误。</span>
</span>
子祗嗣。
<span class="c1">◎弼按：○范《书·傅燮传》：燮，北地灵州人。燮子幹，扶风太守。○《晋书·傅玄传》：玄，北地泥阳人。祖燮，汉汉阳太守。父幹，魏扶风太守。○又《玄传》目下小注云：子咸，咸从父弟袛。○据此，则玄与嘏应为兄弟行。然由玄上推至燮，由嘏上推至睿，史无昆季明文，未知《玄传》小注何据也？</span>
咸熙中开建五等，以嘏著勋前朝，改封祗泾原子。
<span class="c1">◎沈钦韩曰：两汉志及《晋志》，安定郡无泾原县。</span>
<span class="c1">◎《晋诸公赞》曰：祗字子庄，嘏少子也。晋永嘉中至司空。
<span class="c2">◎《晋书·傅袛传》：袛性至孝，早知名。武帝始建东宫，起家太子舍人，母忧去职。服终，为荥阳太守。自魏黄初大水之后，河、济泛滥，邓艾开石门而通之，至是复浸坏。袛乃造沈莱堰，至今兖、豫无水患，百姓立碑颂焉。杨骏辅政，议普进封爵，袛与骏书曰：“未有帝王始崩，臣下论功者也。”骏不从。骏伏诛，收骏官属。袛言僚佐不可加罚，诏赦之。以讨骏功，当封郡公，八千户。固让减半，降封灵川县公。赵王伦辅政，以为中书监。惠帝还宫，袛以经受伪职，请退，不许。怀帝末，迁司徒。及洛阳陷没，推袛为盟主，传檄四方。遣子宣赴告方伯，征义兵。袛自屯盟津小城，宣弟畅行河阴令以待宜，袛以暴疾，薨，时年六十九。◎赵一清曰：《晋书·袛传》“迁司徒，薨”，非司空。《晋诸公赞》即其子畅作，不应有误，疑传写误。◎弼按：裴注引《晋诸公赞》语止此，下文为世期自注。</span>
祗子宣，字世弘。《世语》称宣以公正知名，位至御史中丞。宣弟畅，字世道，秘书丞，没在胡中。著《晋诸公赞》及《晋公卿礼秩故事》。
<span class="c2">◎傅畅，事见《高贵乡公纪》甘露元年注。◎《晋书·傅袛传》：畅作《晋诸公叙赞》二十二卷，又为《公卿故事》九卷。◎《隋志·杂史类》：《晋诸公赞》二十一卷，《晋公卿礼秩故事》九卷。◎《续汉书·舆服志》注、《宋书·礼志》均引之，省“故事”二字。《宋书·礼志》又引作“傅畅《故事》”。</span>
</span>

5. <span id="卷二十一·魏书二十一·王卫二刘傅传第二十一-傅嘏-5"></span>
评曰：昔文帝、陈王以公子之尊，博好文采，同声相应，才士并出，惟粲等六人最见名目。
<span class="c1">《典论》以孔融、陈琳、王粲、徐幹、阮瑀、应瑒、刘祯为七子，陈评所云六人，无孔融。</span>
而粲特处常伯之官，兴一代之制，然其冲虚德宇，未若徐幹之粹也。卫觊亦以多识典故，相时王之式。刘劭该览学籍，文质周洽。刘廙以清鉴著，傅嘏用才达显云。
<span class="c1">◎臣松之以为：傅嘏识量名辈，实当时高流。而此评但云“用才达显”，既于题目为拙，又不足以见嘏之美也。
<span class="c2">◎姜宸英曰：嘏为司马用人，人品心术可知。陈评才达，可云当矣；谓为高流，吾不许也。◎王鸣盛曰：此书于易代之际，有贰心以邀功者，必加微词。司马氏势虽逼主，然师死于淮，昭方在许，事之至危。嘏专心奉戴，拥众还洛，大柄已得，魏祚倾矣。故首列王粲，书其劝琮纳士之谋，中传卫凯，特著还汉助禅之事，终之以嘏，则奉马倾曹。此始此终，著鉴甚明，故评中特表徐幹之冲虚，以示优劣焉。如幹，犹扬雄之不与易耳，此外皆与闻乎篡者。称嘏才达，节不足见矣。松之未明作者之心也。◎刘咸炘曰：王说未必作者本意。才达二字，不见是微词也。◎又曰：○尚云：此传若出蔚宗手，不知如何铺叙诗文，寿惟录曹丕与质书，品题诸子，诸子诗文，一篇不载，其识力之高简，后史追踪者希。○按：此说非也。蔚宗传文苑，安得不录文？承祚此传，止传成一代典制者，本非作《文苑传》，故不祥文耳。若谓承祚轻文，则全书中载书岂少哉！</span>
</span>
