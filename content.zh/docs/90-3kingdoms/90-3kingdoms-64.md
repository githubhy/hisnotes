---
weight: 65
title: 卷六十四·吴书十九·诸葛滕二孙濮阳传第十九
---

# 卷六十四·吴书十九·诸葛滕二孙濮阳传第十九

1. <span id="卷六十四·吴书十九·诸葛滕二孙濮阳传第十九-1"></span>
吴书十九

2. <span id="卷六十四·吴书十九·诸葛滕二孙濮阳传第十九-2"></span>
三国志六十四诸葛滕二孙濮阳第十九
<span class="c1">◎何焯曰：《诸葛恪传》，虽孟坚当无以过。《吴书》中惟陆伯言事似稍烦冗，他传亦篇篇可观。想周、韦、华、薛之徒，其书本胜，经其整比，乃遂逼前良耳。◎尚曰：此传仿《史记》廉颇、蔺相如合传及魏其、武安合传体也。《廉颇传》附传赵奢、赵括、李牧，以廉、蔺连贯。《魏其武安传》附传灌夫，以灌夫联贯。《诸葛滕二孙传》以滕、孙连贯，至濮阳之附尾，以其为丞相，犹李牧之附廉、蔺以其为良将，文不属而意相承也。虽离奇变幻不及司马迁之才，然意匠亦极经营。自寿以后，此体不多见于史矣。</span>

3. <span id="卷六十四·吴书十九·诸葛滕二孙濮阳传第十九-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">诸葛恪传 校录：洛之嫔</span>
<span class="c1">滕胤传、孙綝传、濮阳兴传 校录：江渚钓客</span>
<span class="c1">孙峻传 校录：欧罗巴♀忲阳</span>
<span class="c1">复校：擎骥</span>

## 诸葛恪

1. <span id="卷六十四·吴书十九·诸葛滕二孙濮阳传第十九-诸葛恪-1"></span>
诸葛恪字元逊，瑾长子也。少知名。
<span class="c1">◎《江表传》曰：恪少有才名，发藻岐嶷，
<span class="c2">岐嶷，解见《魏志·明帝纪》卷首注。</span>
辩论应机，莫与为对。权见而奇之，谓瑾曰：“蓝田生玉，真不虚也。”
<span class="c2">◎《汉书·地理志》：京兆尹蓝田，山出美玉。◎《水经注》：霸水出蓝田县蓝田谷，所谓多玉者也。◎《元和志》：蓝田山，一名玉山。◎《长安志》：蓝田山在蓝田县东南三十里。</span>
◎《吴录》曰：恪长七尺六寸，少须眉，折頞广额，
<span class="c2">頞，音遏，鼻茎也。</span>
大口高声。</span>
弱冠拜骑都尉，与顾谭、张休等侍太子登讲论道艺，并为宾友。
<span class="c1">诸葛恪、张休、顾谭、陈表为四友，见《孙登传》。</span>
从中庶子转为左辅都尉。

2. <span id="卷六十四·吴书十九·诸葛滕二孙濮阳传第十九-诸葛恪-2"></span>
恪父瑾面长似驴，孙权大会群臣，使人牵一驴入，长检其面，题曰诸葛子瑜。恪跪曰： “乞请笔益两字。”因听与笔。恪续其下曰“之驴”。举坐欢笑，乃以驴赐恪。他日复见，权问恪曰：“卿父与叔父孰贤？”对曰：“臣父为优。”权问其故，对曰：“臣父知所事，叔父不知，以是为优。”权又大噱。命恪行酒，至张昭前，昭先有酒色，不肯饮，曰：“此非养老之礼也。”权曰：“卿其能令张公辞屈，乃当饮之耳。”恪难昭曰：“昔师尚父九十，秉旄仗钺，犹未告老也。
<span class="c1">◎《史记·齐太公世家》：太公望吕尚者，东海上人。盖尝穷困，年老矣，周西伯遇于渭之阳，曰：“吾先君太公望子久已矣。”故号之曰太公望，载与俱归，立为师。武王即位，师行，师尚父左杖黄钺，右把白旄以誓。◎谯周曰：武王号为师尚父，则尚父官名。◎刘向《别录》曰：师之，尚之，父之，故曰师尚父，父亦男子之美号也。</span>
今军旅之事，将军在后，酒食之事，将军在先，何谓不养老也？”昭卒无辞，遂为尽爵。后蜀使至，群臣并会，权谓使曰：“此诸葛恪雅好骑乘，还告丞相，为致好马。”恪因下谢，权曰：“马未至而谢何也？”恪对曰：“夫蜀者，陛下之外厩，今有恩诏，马必至也，安敢不谢？”恪之才捷，皆此类也。
<span class="c1">◎李安溪曰：才捷之人，必不可当大任。◎刘咸炘曰：书其才捷，所以著其非大器。</span>
<span class="c1">◎《恪别传》曰：
<span class="c2">《诸葛恪别传》，隋、唐志不著录。</span>
权尝飨蜀使费祎，先逆敕群臣：“使至，伏食勿起。”祎至，权为辍食，而群下不起。祎啁之曰：
<span class="c2">宋本“嘲”作“啁”。</span>
 “凤皇来翔，骐驎吐哺，
<span class="c2">◎《尔雅·释兽》：麐，麕身，牛尾，一角。◎陆德明《音义》：麐，《字林》“力人反，本又作‘麟’，牦骐也。一音力珍反”。◎《说文》：麒麟，仁兽也。◎何法盛《征祥记》曰：麒麟者，毛虫之长也，仁兽也。牦曰麒，牡曰麟。◎弼按：见于各书，皆从鹿旁，与此异。</span>
驴骡无知，伏食如故。”恪答曰：“爰植梧桐，以待凤皇，有何燕雀，自称来翔？何不弹射，使还故乡！”祎停食饼，索笔作《麦赋》，恪亦请笔作《磨赋》，咸称善焉。权尝问恪：“顷何以自娱，而更肥泽？”恪对曰：“臣闻富润屋，德润身，臣非敢自娱，修己而已。”又问：“卿何如滕胤？”恪答曰：“登阶蹑履，臣不如胤；回筹转策，胤不如臣。”恪尝献权马，先其耳。
<span class="c2">，刺也。</span>
范慎时在坐，
<span class="c2">范慎，见《孙登传》。</span>
嘲恪曰：“马虽大畜，
<span class="c2">何焯校改“大”作“六”。</span>
禀气于天，今残其耳，岂不伤仁？”恪答曰：“母之于女，恩爱至矣，穿耳附珠，何伤于仁？”太子尝嘲恪：“诸葛元逊可食马矢。”恪曰：“愿太子食鸡卵。”权曰：“人令卿食马矢，卿使人食鸡卵，何也？”恪曰：“所出同耳。”权大笑。◎《江表传》曰：曾有白头鸟集殿前，权曰：“此何鸟也？”恪曰：“白头翁也。”张昭自以坐中最老，疑恪以鸟戏之，因曰：“恪欺陛下，未尝闻鸟名白头翁者，试使恪复求白头母。”恪曰：“鸟名鹦母，
<span class="c2">元本“鹦”作“莺”，何焯校改作“婴”。</span>
未必有对，试使辅吴复求鹦父。”昭不能答，坐中皆欢笑。
<span class="c2">◎《水经·浙江水注》引刘敬叔《异苑》曰：孙权时，永康县有人入山，遇一大龟，即束之以归。龟便言曰：“游不量时，为君所得。”担者怪之，载出，欲上吴王。夜宿越里，缆船于大桑树。宵中，树忽呼龟曰：“元绪，奚事尔也？”龟曰：“行不择日，今方见烹，虽尽南山之樵，不能溃我。”树曰：“诸葛元逊识性渊长，必致相困，令求如我之徒，计将安治？”龟曰：“子明，无多辞。”既至建业，权将煮之，烧柴万车，龟犹如故。诸葛恪曰：“燃以老桑，乃熟。”献人仍说龟言，权使伐桑，取煮之，即烂。故野人呼龟曰元绪。◎侯康曰：○《太平广记》卷一百七十三引刘氏《小说》云：〖据《唐志》，为刘义庆撰。〗孙权暂巡狩武昌，语群臣曰：“在后好共辅导太子，太子有益，诸君厚赏；如其无益，必有重责。”张昭、薛综并未能对。诸葛恪曰：“今太子精微特达，比青盖来旋，太子圣叡之姿，必闻一知十，岂为诸臣虚当受赏。”孙权尝问恪：“君何如丞相？”恪曰： “臣胜之。”权曰：“丞相受遗辅政，国富刑清，虽伊尹格于皇天，周公光于四表，无以远过。且为君叔，何以言胜之邪？”恪对曰：“实如陛下明诏，但仕于污君，甘于伪主，闇于天命，则不如臣从容清泰之朝，赞扬天下之君也。”权复问恪：“君何如步骘？”恪答曰：“臣不如之。”又问何如朱然？亦曰：“不如之。”又问何如陆逊？亦曰：“不如之。”权曰：“君不如此三人，而言胜叔者何？”恪曰：“小国之有君，不如诸夏之亡，是以胜也。”◎赵一清曰：○《御览》卷八百九十四引《吴书》曰：诸葛恪为将伐蜀，未至，上谓使曰：“元逊为将军，若还蜀，可报丞相，为致佳马。”○一清按：恪未尝为将伐蜀，当从本志为得。○又《御览》卷八百三十引《诸葛元逊传》曰：对南阳韩文晃误呼其父字，晃难之曰：“何人子前呼人父字？是礼乎！”诸葛笑容曰：“向天穿针，而不见天，何者？不轻天，意有所在耳。”即罚文晃酒一杯。○《世说》：诸葛瑾为豫州，遣别驾到台，语云：“小儿知谈，卿可与语。”连往诣恪，恪不与相见。后与张辅吴坐中相遇，别驾唤恪：“咄咄郎君。”恪因嘲之曰：“豫州乱矣，何咄咄之有？”答曰：“君明臣贤，未闻其乱。”恪曰：“昔唐尧在上，四凶在下。”答曰： “非惟四凶，亦有丹朱。”于是一座大笑。◎杭世骏所引同。◎或曰：凡此诸事，皆口给御人，或抵侮大臣，或启衅邻好，甚至君臣相嘲，父子为笑，人道无复可论矣，何足以辱简牍哉！史家无识，可笑。◎弼按：史家美恶兼书，以昭劝惩，或说失之。</span>
</span>
权甚异之，欲试以事，令守节度。
<span class="c1">节度之名始此。</span>
节度掌军粮谷，文书繁猥，非其好也。
<span class="c1">◎《江表传》曰：权为吴王，初置节度官，使典掌军粮，非汉制也。初用侍中偏将军徐详，详死，将用恪。诸葛亮闻恪代详，书与陆逊曰：“家兄年老，而恪性疎，
<span class="c2">◎李安溪曰：终难逃疎之一字，哲鉴远矣。疎与瑾慎正相反。</span>
今使典主粮谷，粮谷军之要最，仆虽在远，窃用不安。足下特为启至尊转之。”逊以白权，即转恪领兵。</span>

3. <span id="卷六十四·吴书十九·诸葛滕二孙濮阳传第十九-诸葛恪-3"></span>
恪以丹杨山险，民多果劲，虽前发兵，徒得外县平民而已，
<span class="c1">◎《陆逊传》：逊建议曰： “山寇旧恶，依阻深地，可大部伍，取其精锐。”会丹阳贼帅扇动山越，逊破散之，得精卒数万人。</span>
其余深远，莫能禽尽，屡自求乞为官出之，
<span class="c1">◎胡三省曰：为，于伪翻。</span>
三年可得甲士四万。
<span class="c1">陈本以“屡自求乞为官”为句，“出之三年”为句，大误。</span>
众议咸以丹杨地势险阻，与吴郡、会稽、新都、鄱阳四郡邻接，周旋数千里，山谷万重，其幽邃民人，未尝入城邑，对长吏，皆仗兵野逸，白首于林莽。
<span class="c1">◎胡三省曰：草深曰莽。</span>
逋亡宿恶，咸共逃窜。山出铜铁，自铸甲兵。俗好武习战，高尚气力，其升山赴险，抵突丛棘，若鱼之走渊，猿狖之腾木也。
<span class="c1">◎胡三省曰：○狖，余救翻。○《说文》曰：狖，鼠属，善旋。</span>
时观间隙，出为寇盗，每致兵征伐，寻其窟藏。其战则蜂至，败则鸟窜，自前世以来，不能羁也。皆以为难。恪父瑾闻之，亦以事终不逮，
<span class="c1">◎胡三省曰：逮，及也。谓恪所出山民，终不能及四万之数也。</span>
叹曰；“恪不大兴吾家，将大赤吾族也。”恪盛陈其必捷。权拜恪抚越将军，
<span class="c1">◎胡三省曰：以招抚山越为将军号。</span>
领丹杨太守，
<span class="c1">◎何焯曰：张温未竟之绪，元逊收之。</span>
授棨戟
<span class="c1">◎《续汉书·舆服志》：公以下至二千石，骑吏四人，千石以下至三百石，县长二人，皆带剑持棨戟为前列。◎范《书·郭躬传》：汉制，棨戟即为斧钺。◎章怀注：○有衣之戟曰棨。○《汉杂事》云：汉制，假棨戟以当斧钺。</span>
武骑三百。拜毕，命恪备威仪，作鼓吹，导引归家，时年三十二。
<span class="c1">时为吴嘉禾三年。</span>

4. <span id="卷六十四·吴书十九·诸葛滕二孙濮阳传第十九-诸葛恪-4"></span>
恪到府，
<span class="c1">丹阳太守府也。</span>
乃移书四郡属城长吏，
<span class="c1">◎胡三省曰：四部，当作“四郡”，谓吴郡、会稽、新都、鄱阳，皆与丹阳邻接，山越依阻出没，故令各保其疆界也。或曰，四部，谓东、西、南、北四部都尉也。</span>
令各保其疆界，明立部伍，
<span class="c1">局本“部”作“郡”，误。</span>
其从化平民，悉令屯居。乃分内诸将，罗兵幽阻，
<span class="c1">◎胡三省曰：使诸将入扼幽阻之地，故谓之内。内，读曰纳。</span>
但缮藩篱，不与交锋，候其谷稼将熟，辄纵兵芟刈，使无遗种。旧谷既尽，新田不收，
<span class="c1">《通鉴》作“新谷不收”。</span>
平民屯居，略无所入，于是山民饥穷，渐出降首。
<span class="c1">◎何焯曰：先使之无所略，然后困之，则不得不出矣。</span>
恪乃复敕下曰：
<span class="c1">◎胡三省曰：敕下者，出教令约敕其下也。</span>
“山民去恶从化，皆当抚慰，徙出外县，不得嫌疑，有所执拘。”臼阳长胡伉
<span class="c1">◎胡三省曰：臼阳既置长，必以为县，其地当在丹阳郡，而今无所考。◎钱大昕曰：丹阳郡无臼阳县，恐有讹字。◎吴增僅曰：《汉志》无臼阳，疑汉末孙氏立。◎杨守敬曰：臼阳，萧常《续汉书》作“丹阳”，或萧所见古善本如是。◎杨文荪曰：汉、晋志无臼阳，未知萧氏何据。◎弼按：《通鉴》作“臼阳”，胡注存疑为是。</span>
得降民周遗，遗旧恶民，困迫暂出，内图叛逆，伉缚送言府。
<span class="c1">◎何焯校改“言”作“官”。◎或曰：缚送而言其旧恶于府也。</span>
恪以伉违教，遂斩以徇，以状表上。民闻伉坐执人被戮，知官惟欲出之而已，于是老幼相携而出，岁期，人数皆如本规。
<span class="c1">即三年得甲士四万也。</span>
恪自领万人，余分给诸将。

5. <span id="卷六十四·吴书十九·诸葛滕二孙濮阳传第十九-诸葛恪-5"></span>
权嘉其功，遣尚书仆射薛综劳军。综先移恪等曰：“山越恃阻，不宾历世，缓则首鼠，急则狼顾。皇帝赫然，命将西征，神策内授，武师外震。兵不染锷，
<span class="c1">锷，五阁切，刀刃也。</span>
甲不沾汗。元恶既枭，种党归义，荡涤山薮，献戎十万。野无遗寇，邑罔残奸。既埽凶慝，又充军用。藜蓧稂莠，化为善草。魑魅魍魉，更成虎士。虽实国家威灵之所加，亦信元帅临履之所致也。虽《诗》美执讯，
<span class="c1">◎《诗·小雅·采芑篇》：方叔率止，执讯获丑。◎郑《笺》云：方叔率其士众，执其可言问，所获敌人之众以还归也。</span>
《易》嘉折首，
<span class="c1">◎《易》：有嘉折首，获匪其丑。◎刘向《疏》：言诛首恶之人，而诸不顺者，皆来从也。</span>
周之方、召，
<span class="c1">方叔、召虎也。</span>
汉之卫、霍，
<span class="c1">卫青、霍去病也。</span>
岂足以谈？功轶古人，勋超前世。主上欢然，遥用叹息。感《四牡》之遗典，
<span class="c1">◎《诗序》云：《四牡》，劳使臣之来也，有功而见知，则悦矣。</span>
思饮至之旧章。
<span class="c1">◎《左传》：三年而治兵，入而振旅，归而饮至。</span>
故遣中台近官，
<span class="c1">综为尚书仆射，故云。</span>
迎致犒赐，以旌茂功，以慰劬劳。”拜恪威北将军，
<span class="c1">◎胡三省曰：威北将军，亦孙氏所创置。</span>
封都乡侯。
<span class="c1">◎王鸣盛曰：自周、秦以来，南蛮总称百越，伏处深山，故名山越。山越二字，自《恪传》外，又见《吴主孙权传》建安五年、嘉禾三年，又见太史慈、孙贲、吴主权徐夫人、周瑜、黄盖、韩当、朱治、张温、贺齐等传中，或言镇抚，或言讨平，或言山越怀附畏服云云。考吴所有者，扬、荆、交、广四州，交、广山越必多，然距京都甚远，彼既不来，我亦不往，任其兽伏鸟窜而已。荆州南境零陵、桂阳等郡，亦稍远。惟扬是所都，扬所辖各郡中，丹杨一郡正是秣陵所都之地，税敛调发，举足辄及，而山越为梗，故吴世恒以此为事。秣陵，今江苏江宁府，而汉丹杨郡之境兼今安徽之宁国、池州、太平、徽州等府，广德一州，又得浙江湖州、杭州二府之西北境，郡之东南境，皆与吴、会稽二郡为界。吴人于建安十三年分丹杨之黟、歙为新都郡，又于十五年分豫章郡为鄱阳郡，故《诸葛恪传》言丹杨与吴、会稽、新都、鄱阳四郡邻接也。然山越顽抗，大约尤在与新都、鄱阳邻接处，今徽、宁二府与江西饶州界，万山环绕，正山民负固不服地，故孙策平定宣城以东，惟泾以西六县未服。太史慈住泾县，立屯府，大为山越所附。策躬自攻讨，始见囚执见《慈传》。程普为吴郡都尉，治钱塘，徙丹杨郡都尉居石城，复讨宣城、泾、安吴、陵阳春谷诸贼，破之，见本传。又歙贼屯安勤山及乌聊山，黟贼屯林历山，贺齐破之。建安、鄱阳、新都三郡山民作乱，钟离牧为监军使者，讨平之。亦各见本传。可见山越莫盛于此处。予曾两至旌德县，癸巳由浙江湖州府长兴县之四安镇登陆行，过安徽广德州，渡河沥溪，过宁国府宁国县，行乱山中，过石凫山以至旌德，皆自东而西，此路荒僻，行人甚少，叠嶂盘回，险仄殊甚。中有前明万历间开路碑，盖自古为行旅所苦，直至明方开。乙未，则从荆溪过东壩渡固城湖至宣城，自北而南，过泾县琴溪以往，此路差大，然亦险甚。自此而南，至新安，山愈深矣，宜三国时为贼所据也。此在吴为心腹之疾，故《张温传》权谓温曰“若山越都除，便欲大构蜀”，而陈寿于贺、全等传评云“山越好为叛乱，难安易动，是以孙权不遑外御，卑词魏氏”，盖山越之为害如此。◎又云：《后汉·度尚传》“抗徐字伯徐，丹阳人。守宣城长，移深林远薮、椎髻鸟语之人，置于县下”，此可见宣、歙间在后汉为蛮夷，与外间隔绝不通，至三国而顽梗如故，此吴人所以重劳经英。《陈书》三卷《世祖本纪》“授会稽太守，山越深险，皆不宾附”，《新唐书》百八十二卷《裴休传》“贞元时，浙东剧贼栗锽（锈） 〈诱〉山越为乱”，然则山越历六朝至唐，为害未息。</span>
恪乞率众佃庐江皖口，
<span class="c1">◎皖口，见《孙权传》黄武四年。◎潘眉曰：皖口，皖水入江之口也。今有皖口镇。◎赵一清曰：○《方舆纪要》卷二十六，吴庐江大守治皖城，安庆府西十五里有皖口镇，恪所屯也。</span>
因轻兵袭舒，
<span class="c1">舒，见《孙坚传》。</span>
掩得其民而还。
<span class="c1">◎《孙权传》：赤乌四年，威北将军诸葛恪攻六安。</span>
复远遣斥候，观相径要，欲图寿春，权以为不可。
<span class="c1">◎何焯曰：以为不可者，盖以此地南北襟喉，虽得其地，非十万之众不足屯守。若魏倾国来争，恐致利钝。其后恪出新城，欲卒此规，又轻用大众，图不以渐，遂致师老民愁，家族倾覆也。</span>

6. <span id="卷六十四·吴书十九·诸葛滕二孙濮阳传第十九-诸葛恪-6"></span>
赤乌中，魏司马宣王谋欲攻恪，权方发兵应之，望气者以为不利，于是徙恪屯于柴桑。
<span class="c1">◎柴桑，见《孙权传》黄初二年。◎《晋书·宣帝纪》：先是吴遣将诸葛恪屯皖，边鄙苦之。正始四年九月，帝督诸君击恪，军次于舒。恪烧积聚，弃城而遁。◎《孙权传》：赤乌六年春，诸葛恪征六安，破魏将谢顺营，收其民人。是岁，司马宣王率军入舒，诸葛恪自皖迁于柴桑。</span>
与丞相陆逊书曰：
<span class="c1">逊为丞相在赤乌七年。</span>
“杨敬叔传述清论，以为方今人物彫尽，守德业者不能复几，宜相左右，更为辅车，
<span class="c1">◎《左传·僖公五年》：宫之奇曰：“谚所谓辅车相依，唇亡齿寒者，其虞、虢之谓也。”◎杜注：辅，颊辅。车，牙车。〖牙车，车下骨之名也。〗</span>
上熙国事，下相珍惜。又疾世俗好相谤毁，使已成之器，中有损累；将进之徒，意不欢笑。闻此喟然，诚独击节。愚以为君子不求备于一人，
<span class="c1">◎《论语》：周公谓鲁公曰： “无求备于一人。”◎邢昺《疏》曰：任人当随其才，无得责备于人也。</span>
自孔氏门徒大数三千，其见异者七十二人，至于子张、子路、子贡等七十之徒，亚圣之德，
<span class="c1">◎钱大昕曰：今人皆以孟子为亚圣，盖本于赵岐题辞，不知子张、子路、子贡诸贤，当时皆有亚圣之目也。</span>
然犹各有所短，师辟由喭，
<span class="c1">◎《论语》：师也辟，由也喭。赐不受命。◎何晏《集解》：○马曰：子张才过人，失在邪僻文过。○郑曰：子路之行，失于畔喭。◎《正义》曰：○喭，失容也。言子路性行刚强，常喭失于礼容也。今本“ ”作“畔”。○王弼曰：刚猛也。</span>
赐不受命，
<span class="c1">◎《论语》：赐不受命，而货殖焉。◎《集解》云：赐不受教命，唯财货是殖。</span>
岂况下此而无所阙？且仲尼不以数子之不备而引以为友，不以人所短弃其所长也。加以当今取士，宜宽于往古，何者？时务从横，而善人单少，国家职司，常苦不充。苟令性不邪恶，志在陈力，
<span class="c1">◎《论语》：周任有言曰：“陈力就列，不能者止。”◎马曰：言当陈其才力，度己所任，以就其位，不能，则当止。</span>
便可奖就，骋其所任。若于小小宜適，私行不足，皆宜阔略，不足缕责。且士诚不可纤论苛克，苛克则彼贤圣犹将不全，况其出入者邪？故曰以道望人则难，以人望人则易，贤愚可知。自汉末以来，中国士大夫如许子将辈，
<span class="c1">许劭子子将，见《魏志·武帝纪》卷首注引《世语》。</span>
所以更相谤讪，或至于祸，原其本起，非为大仇，惟坐克己不能尽如礼，而责人专以正义。夫己不如礼，则人不服。责人以正义，则人不堪。内不服其行，外不堪其责，则不得不相怨。相怨一生，则小人得容其间。得容其间，则三至之言，
<span class="c1">◎《史记·甘茂传》：昔曾参之处费，鲁人有与曾参同姓名者杀人，人告其母曰：“曾参杀人。”其母织自若也。顷之，一人又告之曰：“曾参杀人。”其母尚织自若也。顷又一人告之曰：“曾参杀人。”其母投杼下机，踰墙而走。夫以曾参之贤与其母信之也，三人疑之，其母惧焉。</span>
浸润之谮，
<span class="c1">◎《论语》：子张问明。子曰：“浸润之谮，肤受之愬，不行焉，可谓明也已矣。”◎郑曰：谮人之言，如水之浸润，渐以成之。</span>
纷错交至，虽使至明至亲者处之，犹难以自定，况已为隙，且未能明者乎？
<span class="c1">◎李安溪曰：此亦至言。</span>
是故张、陈至于血刃，
<span class="c1">◎《史记·张耳陈餘列传》：张耳、陈餘，大梁人，两人相与为刎颈交。汉三年，遣张耳与韩信击破赵井陉，斩陈餘泜水上。太史公曰：“张耳、陈餘始居约时，相然信以死，岂顾问哉！及据国争权，卒相灭亡，何乡者相慕用之诚，后相倍之戾也？岂非以利哉！”</span>
萧、朱不终其好，
<span class="c1">◎《汉书·萧望之传》：望之欲自杀，其夫人止之，以为非天子意。望之以问门下生朱云，云者好节士，劝望之自裁。</span>
本由于此而已。夫不舍小过，
<span class="c1">宋本“舍”作 “捨”。</span>
纤微相责，久乃至于家户为怨，一国无复全行之士也。”恪知逊以此嫌己，故遂广其理而赞其旨也。会逊卒，
<span class="c1">逊卒于赤乌八年。</span>
恪迁大将军，
<span class="c1">恪迁大将军在赤乌九年，见《孙权传》。</span>
假节，驻武昌，代逊领荆州事。

7. <span id="卷六十四·吴书十九·诸葛滕二孙濮阳传第十九-诸葛恪-7"></span>
久之，权不豫，而太子少，乃征恪以大将军领太子太傅，中书令孙弘领少傅。权疾困，召恪、弘及太常滕胤、将军吕据、侍中孙峻，属以后事。
<span class="c1">◎《吴书》曰：权寝疾，议所付托。时朝臣咸皆注意于恪，而孙峻表恪器任辅政，可付大事。权嫌恪刚很自用，峻以当今朝臣皆莫及，遂固保之，乃征恪。
<span class="c2">◎《困学纪闻》云：孙峻荐诸葛恪可付大事，而恪终死于峻之手。《易》曰：“比之无首，无所终也。”汉昭烈帝托孤于孔明，而权乃托孤于恪，刘、孙之优劣，于此可见矣。◎胡三省曰：此时通吴国上下，皆以恪为才，而峻荐之，峻本无杀恪之心也。恪死于峻手，其罪在恪。峻既窃权授之弟綝，以乱吴国，其罪在峻。读史者其审诸。◎何焯曰：峻始保恪，而后乃相图，权势之难共如此。</span>
后引恪等见卧内，受诏床下，权诏曰：“吾疾困矣，恐不复相见，诸事一以相委。”恪歔欷流涕曰：“臣等皆受厚恩，当以死奉诏，愿陛下安精神，损思虑，无以外事为念。”权诏有司诸事一统于恪，惟杀生大事然后以闻。为治第馆，设陪卫。群官百司拜揖之仪，各有品序。
<span class="c2">◎胡三省曰：诸葛恪本盛气者也，吴主既任之，又为制百司拜辑之仪品，是其气愈盛矣。使无东关之捷，合肥之败，恪亦不能济吴之国事也。</span>
诸法令有不便者，条列以闻，权辄听之。
<span class="c2">◎何焯曰：及权在时改纪，此有远见，不当以成败论。</span>
中外翕然，人怀欢欣。</span>

8. <span id="卷六十四·吴书十九·诸葛滕二孙濮阳传第十九-诸葛恪-8"></span>
翌日，权薨。弘素与恪不平，惧为恪所治，秘权死问，欲矫诏除恪。峻以告恪，恪请弘咨事，
<span class="c1">◎胡三省曰：谋事曰咨。</span>
于坐中诛之，乃发丧制服。与弟公安督融书曰：
<span class="c1">融事见《诸葛瑾传》。</span>
“今月十六日乙未，
<span class="c1">◎潘眉曰：吴主以四月薨，推神凤元年四月乙未，乃二十六日，传文脱“二”字也。</span>
大行皇帝委弃万国，群下大小，莫不伤悼。至吾父子兄弟，并受殊恩，非徒凡庸之隶，是以悲恸，肝心圮裂。皇太子以丁酉践尊号，哀喜交并，不知所措。吾身受顾命，辅相幼主，窃自揆度，才非博陆
<span class="c1">霍光封博陆侯。</span>
而受姬公负图之托，
<span class="c1">◎《荀子》：武王崩，成王幼，周公屏成王而及武王履天子之籍，负扆而坐，诸侯趋走堂下。◎《礼记·明堂位篇》：昔者周公朝诸侯于明堂之位，天子负斧依南乡而立。◎郑玄注：周公摄王位，以明堂之礼仪朝诸侯也。不于宗庙，避王也。天子，周公也。负之，言背也。斧依，为斧文屏风于户牖之间，周公于前立焉。</span>
惧忝丞相辅汉之效，恐损先帝委付之明，是以忧惭惶惶，所虑万端。且民恶其上，动见瞻观，何时易哉？今以顽钝之姿，处保傅之位，艰多智寡，任重谋浅，谁为唇齿？近汉之世，燕、盖交遘，有上官之变，
<span class="c1">◎《汉书·霍光传》：光与左将军上官桀结婚相亲，光长女为桀子安妻，有女年与帝相配，桀因帝姊鄂邑盖主内安女后宫为倢伃，数月立为皇后。桀父子既尊盛，而德长公主。公主内行不修，近幸河间丁外人，桀、安欲为外人求封，光不许。长主大以是怨光，桀、安亦惭。燕王旦自以昭帝兄，常怀怨望。桑弘羊欲为子弟得官，亦怨恨光。于是盖主、上官桀、安及弘羊皆与燕王旦通谋，诈令人为燕王上书，言光专权自恣，疑有非常。上不听，桀等乃谋令长公主置酒请光，伏兵格杀之，因废帝，迎立燕王为天子。事发觉，光尽诛桀、安、弘羊、外人宗族。燕王、盖主皆自杀。</span>
以身值此，何敢怡豫邪？又弟所在，与贼犬牙相错，
<span class="c1">公安与魏接壤。</span>
当于今时整顿军具，率厉将士，警备过常，念出万死，无顾一生，以报朝廷，无忝尔先。又诸将备守各有境界，犹恐贼虏闻讳，恣睢寇窃。边邑诸曹，已别下约敕，所部督将，不得妄委所戍，径来奔赴。虽怀怆怛不忍之心，公义夺私，伯禽服戎，
<span class="c1">伯禽事见《孙权传》建安五年。</span>
若苟违戾，非徒小故。以亲正疏，古人明戒也。”恪更拜太傅。于是罢视听，息校官，
<span class="c1">◎胡三省曰：吴王权置校官，典校诸官府及州郡文书，专任以为耳目。今息校官，即所谓罢视听也。◎周寿昌曰：视听，即声色也。◎弼按：罢视听，以胡义为长，二语相连属，与下文二语相类也。</span>
原逋责，除关税，
<span class="c1">◎胡三省曰：古者关讥而不征，后世始征之，关之有税非古也，除之是也。</span>
事崇恩泽，众莫不悦。恪每出入，百姓延颈，思见其状。

9. <span id="卷六十四·吴书十九·诸葛滕二孙濮阳传第十九-诸葛恪-9"></span>
初，权黄龙元年迁都建业，二年筑东兴堤
<span class="c1">筑东兴堤事互见《魏志·齐王纪》嘉平四年注引《汉晋春秋》。</span>
遏湖水。
<span class="c1">◎潘眉曰：遏巢湖也。</span>
后征淮南，败以内船，由是废不复修。
<span class="c1">◎胡三省曰：谓正始二年〖即嘉禾四年。〗芍陂之败也。遏巢湖，所以利舟师，而反为湖内之船所败，故废而不治。◎弼按：全琮略淮南，决芍陂，烧安城邸阁，收其人民，〖见《孙权传》嘉禾四年。〗不得谓之败也。《魏志·孙礼传》“礼御琮，战于芍陂，将士死伤过半”，《王淩传》“全琮寇芍陂，淩率诸军逆讨，与贼争塘，力战连日，贼退走”，合观二传，全琮深入敌地，力战连日，敌死伤过半，后乃退还，亦不得谓之败也。胡云“为湖内之船所败”，似不作如是解。内，或读曰纳。《蒋济传》“曹仁欲攻濡须洲中，济曰‘贼据西岸，列船上流，而兵入洲中，是为自内地狱，危亡之道也’”，“内”字或与此同。</span>
恪以建兴元年十月会众于东兴，更作大堤，
<span class="c1">◎周氏曰：魏之重镇在合肥，孙氏既夹濡须而立坞矣，又堤东兴以遏巢湖，又堰涂塘以塞北道，总之不过于合肥、巢县左右，力遏魏人之东而已。</span>
左右结山侠筑两城，
<span class="c1">◎潘眉曰：结山，《魏志·齐王芳纪》注引《汉晋春秋》亦作“结山”，《通鉴地理通释》作“依山”。◎胡三省曰：○今栅江口有两山，濡须山在和洲界，谓之东关；七宝山在无为军界，谓之西关。两山对峙，中为石梁，凿石通水。○《唐志》：庐州巢县东南四十里有故东关。○侠，读曰夹，古者“侠”、“夹”二字通。汉灵帝光和二年《华山亭碑》其文有云“吏卒侠路”，晋、宋书诸正有侠毂队，皆以“夹”为“侠”。◎赵一清曰：○《水经·沔水注》：江水自濡须口又东，左会栅口水，栅水又东南积而为窦湖，又东迳右塘穴北为中塘，塘即东兴堤也。○《方舆纪要》卷三十六：东关在无为州巢县东南三十里，即濡须山麓也。又西关在县东南三十里七宝山上，三国时为吴、魏相持之要地。七宝山与濡须山对峙，相距十里，魏人筑西关于此以距吴。濡须水口亦曰栅江口，东关之南岸吴筑城，西关之北岸魏置栅。</span>
各留千人，使全端、留略守之，
<span class="c1">◎《通鉴》：使将军全端守西城，都尉留略守东城。◎胡三省曰：○留，姓也，《汉功臣表》有疆圉侯留肹。○《姓谱》曰：卫大夫留封人之后，汉末避地会稽，遂居东阳，为郡豪族。</span>
引军而还。魏以吴军入其疆土，耻于受侮，命大将胡遵、诸葛诞等率众七万，欲攻围两坞，图坏堤遏。恪兴军四万，晨夜赴救。遵等敕其诸军作浮桥度，
<span class="c1">《通鉴》“桥”下有“以”字。</span>
阵于堤上，分兵攻两城。城在高峻，不可卒拔。
<span class="c1">◎胡三省曰：卒，读曰猝。</span>
恪遣将军
<span class="c1">陈本“将”作“诸”，误。</span>
留赞、吕据、唐咨、丁奉为前部。
<span class="c1">互见《丁奉传》。</span>
时天寒雪，
<span class="c1">《齐王纪》、《孙亮传》皆云东关之役在十二月。</span>
魏诸将会饮，见赞等兵少，而解置铠甲，不持矛戟，但兜鍪刀楯，倮身缘遏，
<span class="c1">◎《通鉴》作“缘堨”。◎胡注：兜鍪，首镫。鍪，莫侯翻。楯，食尹翻。倮，鲁果翻。堨，阿葛翻。</span>
大笑之，不即严兵。兵得上，便鼓噪乱斫。魏军惊扰散走，争渡浮桥，桥坏绝，自投于水，更相蹈藉。乐安太守桓嘉等同时并没，
<span class="c1">乐安，见《魏志·夏侯渊传》。嘉，桓階子，见《魏志·桓階传》。</span>
死者数万。故叛将韩综为魏前军督，亦斩之。
<span class="c1">综为韩当子，互见《韩当传》。</span>
获车乘牛马驴骡各数千，资器山积，振旅而归。进封恪阳都侯，
<span class="c1">诸葛氏为琅琊阳都人，恪盖封本县侯。琅琊时为魏领，殆亦遥封。然当时以封本县侯为荣也。</span>
加荆、扬州牧，督中外诸军事，赐金一百斤，马二百匹，缯布各万匹。

10. <span id="卷六十四·吴书十九·诸葛滕二孙濮阳传第十九-诸葛恪-10"></span>
恪遂有轻敌之心，以十二月战克，明年春，复欲出军。
<span class="c1">监本、官本无“年”字。明年，即吴建兴二年，魏嘉平五年，蜀延熙十六年也。</span>
<span class="c1">◎《汉晋春秋》曰：恪使司马李衡往蜀说姜维，令同举，曰：“古人有言，圣人不能为时，时至亦不可失也。今敌政在私门，
<span class="c2">时魏政在司马氏。</span>
外内猜隔，兵挫于外，而民怨于内，自曹操以来，彼之亡形未有如今者也。若大举伐之，使吴攻其东，汉入其西，
<span class="c2">此为称蜀为汉之证。</span>
彼救西则东虚，重东则西轻，以练实之军，乘虚轻之敌，破之必矣。”
<span class="c2">◎何焯曰：诚有是形，但亦当审己。</span>
维从之。
<span class="c2">◎是年，姜维亦出围狄道，见《魏志·齐王纪》嘉平五年注。◎《蜀志·后主传》：延熙十六年，卫将军姜维围南安，不克而还。</span>
</span>
诸大臣以为数出罢劳，
<span class="c1">◎胡三省曰：数，所角翻。罢，读曰疲。</span>
同辞谏恪，恪不听。中散大夫蒋延或以固争，扶出。
<span class="c1">◎《通鉴》作“中散大夫蒋延固争，恪命扶出”。◎胡注：汉制，大夫、议郎皆掌顾问应对，无常事。中散大夫，秩六百石，在谏议大夫上。按中散大夫王莽所置，后汉因之。</span>

11. <span id="卷六十四·吴书十九·诸葛滕二孙濮阳传第十九-诸葛恪-11"></span>
恪乃著论谕众意曰：
<span class="c1">◎何焯曰：此论祖述武侯《出散关表》。</span>
“夫天无二日，土无二王，王者不务兼并天下而欲垂祚后世，古今未之有也。昔战国之时，诸侯自恃兵强地广，互有救援，谓此足以传世，人莫能危。恣情从怀，惮于劳苦，使秦渐得自大，遂以并之，此既然矣。近者刘景升在荆州，有众十万，财谷如山，不及曹操尚微，与之力竞，坐观其强大，吞灭诸袁。北方都定之后，操率三十万众来向荆州，当时虽有智者，不能复为画计，于是景升儿子，交臂请降，遂为囚虏。凡敌国欲相吞，即仇仇欲相除也。有仇而长之，
<span class="c1">◎《左传》：晋先轸曰：“堕军实而长寇仇。”</span>
祸不在己，则在后人，不可不为远虑也。昔伍子胥曰：“越十年生聚，十年教训，二十年之外，吴其为沼乎！”
<span class="c1">◎伍员语见《左传·哀公元年》。◎杜注：生民聚财，富而后教之，吴宫室废坏，当为污也。</span>
夫差自恃强大，闻此邈然，是以诛子胥而无备越之心，至于临败悔之，岂有及乎？越小于吴，尚为吴祸，况其强大者邪？昔秦但得关西耳，
<span class="c1">◎胡三省曰：谓函谷关以西也。</span>
尚以并吞六国，今贼皆得秦、赵、韩、魏、燕、齐九州之地，地悉戎马之乡，士林之薮。今以魏比古之秦，土地数倍；以吴与蜀比古六国，不能半之。然今所以能敌之，但以操时兵众，于今適尽，而后生者未悉长大，正是贼衰少未盛之时。
<span class="c1">◎胡三省曰：是时魏兴三十余年，生聚教训，精兵良将，分镇方面，诸葛、蒋、费、陆逊、朱然相继凋谢，吴、蜀盖小懦矣。恪不能兢惧以保胜，恃一战之捷，遽谓魏人为衰少未盛之时，其轻敌甚矣。</span>
加司马懿先诛王淩，续自陨毙，
<span class="c1">事见《魏志·齐王纪》嘉平三年。</span>
其子幼弱，而专彼大任，虽有智计之士，未得施用。当今伐之，是其厄会。
<span class="c1">◎胡三省曰：既以司马师为幼弱，又谓其未能用人，兹可谓不善料敌者矣。</span>
圣人急于趋时，诚谓今日。若顺众人之情，怀偷安之计，以为长江之险可以传世，
<span class="c1">毛本“传”作“博”。</span>
不论魏之终始，而以今日遂轻其后，此吾所以长叹息者也。
<span class="c1">◎胡三省曰：恪自谓其才足以办魏，不欲以贼遗后人，吾不知其自视与叔父亮果何如也？孔明累出师以攻魏，每言一州之地，不足以与贼支久，卒无成功，赍志以没。恪无孔明之才，而轻用其民，不唯不足以强吴，適足以灭其身，灭其家而已。</span>
自本以来，务在产育，
<span class="c1">◎王曰：本，疑作“丕”。◎赵一清曰：“本”字疑误。◎梁章钜曰：下文云“今者贼民”，则“本”字以是“古”字之误。</span>
今者贼民岁月繁滋，但以尚小，未可得用耳。若复十数年后，
<span class="c1">冯本“十”作“大”，误。</span>
其众必倍于今，而国家劲兵之地，皆已空尽，唯有此见众可以定事。若不早用之，端坐使老，复十数年，略当损半，而见子弟数不足言。若贼众一倍，而我兵损半，虽复使伊、管图之，未可如何。今不达远虑者，必以此言为迂。夫祸难未至而豫忧虑，此固众人之所迂也。及于难至，然后顿颡，虽有智者，又不能图。此乃古今所病，非独一时。昔吴始以伍员为迂，故难至而不可救。刘景升不能虑十年之后，故无以诒其子孙。今恪无具臣之才，
<span class="c1">◎《论语》：可谓具臣矣。◎具臣，谓备臣数而已。</span>
而受大吴萧、霍之任，
<span class="c1">萧何、霍光也。</span>
智与众同，思不经远，若不及今日为国斥境，俯仰年老，而仇敌更强，欲刎颈谢责，宁有补邪？
<span class="c1">◎元本“颈”作“头”。◎何焯曰：此用沈尹戌事。◎弼按：○《左传·定公四年》：楚左司马沈尹戌谓其臣曰：“谁能免吾首？”吴句卑曰：“臣贱，可乎？”句卑布裳，刭而裹之，藏其身而以其首免。○杜注：司马已死，刭取其首。</span>
今闻众人或以百姓尚贫，欲务间息，此不知虑其大危，而爱其小勤者也。昔汉祖幸已自有三秦之地，何不闭关守险，以自娱乐，空出攻楚，身被创痍，介胄生虮虱，将士厌困苦，岂甘锋刃而忘安宁哉？虑于长久不得两存者耳！每览荆邯说公孙述以进取之图，
<span class="c1">◎范《书·公孙述传》：述骑都尉平陵人荆邯说述曰：“汉祖起于行阵之中，军败复合，创愈复战，何则？前死而成功，踰于却就于灭亡也。隗嚣不及时推危乘胜，以争天命，令汉帝释关、陇之忧。臣之愚计，以为宜及天下之望未绝，豪杰尚可招诱，急以此时发国内精兵，据江陵，传檄吴、楚、长沙以南，必随风而靡。出汉中，定三辅，天水、陇西，拱手自服。海内震摇，冀有大利。”</span>
近见家叔父表陈与贼争竞之计，
<span class="c1">◎胡三省曰：家叔父，谓诸葛亮。</span>
未尝不喟然叹息也。
<span class="c1">◎何焯曰：元逊但知忠武，频烦出师，而不规其务农殖谷，闭关息民，三年而后南征，还师之后，又畜力一年，乃屯汉中，其明年始攻祁山耳。恶有狃于一胜，主少国疑，群情未一，遽谋轻举者乎？是役也，虽克新城，归将不免，而况违众玩寇，弗戢自焚，衅非马谡，不请贬三等，谢创夷之众，塞同异之口，乃更思兴作，愈治威严，虹绕鼍鸣，身分族赤，画虎类狗，元逊之谓矣。</span>
夙夜反侧，所虑如此，故聊疏愚言，以达二三君子之末。
<span class="c1">元本“末”作“思”。</span>
若一朝陨殁，志画不立，贵令来世知我所忧，可思于后。”众皆以恪此论欲必为之辞，然莫敢复难。

12. <span id="卷六十四·吴书十九·诸葛滕二孙濮阳传第十九-诸葛恪-12"></span>
丹杨太守聂友
<span class="c1">聂友，见《孙权传》赤乌五年。</span>
素与恪善，书谏恪曰：“大行皇帝本有遏东关之计，
<span class="c1">◎胡三省曰：吴主之丧未踰年，故称之为大行皇帝。</span>
计未施行。今公辅赞大业，成先帝之志，寇远自送，
<span class="c1">◎胡三省曰：谓寇兵远来，而自送死也。</span>
将士凭赖威德，出身用命，一旦有非常之功，岂非宗庙神灵社稷之福邪！
<span class="c1">◎胡三省曰：聂友此言，所以抑恪之盛气者，婉而当，有古朋友切偲之义焉。</span>
宜且案兵养锐，
<span class="c1">◎胡三省曰：案，抑也。</span>
观衅而动。今乘此势，欲复大出，天时未可。而苟任盛意，私心以为不安。”恪题论后，为书答友曰：
<span class="c1">◎胡三省曰：即前所著以论众之论也。</span>
“足下虽有自然之理，然未见大数。
<span class="c1">◎胡三省曰：谓胜负存亡之大数也。</span>
熟省此论，可以开悟矣。”
<span class="c1">◎胡三省曰：恪之所以待旧友者，骄倨如此，吴主嫌其刚狠自用，盖已见之矣。</span>
于是违众出军，大发州郡二十万众，百姓骚动，始失人心。

13. <span id="卷六十四·吴书十九·诸葛滕二孙濮阳传第十九-诸葛恪-13"></span>
恪意欲曜威淮南，驱略民人，
<span class="c1">◎何焯曰：若不过驱略人民，曜武边界，但选督将伺利而动，足矣，何必发二十万众耶？今既大举，又惑于诸将之言，顿兵坚城之下，是徒尔好大，乃素无成算者也。</span>
而诸将或难之曰：“今引军深入，疆埸之民，必相率远遁，恐兵劳而功少，不如止围新城。
<span class="c1">◎胡三省曰：合肥新城也。</span>
新城困，救必至，至而图之，乃可大获。”
<span class="c1">◎胡三省曰：此即诸葛诞言于司马师之计也。</span>
恪从其计，回军还围新城。攻守连月，城不拔。
<span class="c1">是时魏张特守新城，详见《魏志·齐王纪》嘉平五年注引《魏略》。</span>
士卒疲劳，因暑饮水，泄下流肿，病者大半，死伤涂地。诸营吏日白病者多，恪以为诈，欲斩之，自是莫敢言。恪内惟失计，
<span class="c1">◎胡三省曰：惟，思也。</span>
而耻城不下，忿形于色。
<span class="c1">◎或曰：失意人易著此病。</span>
将军朱异有所是非，恪怒，立夺其兵。
<span class="c1">互见《朱异传》注引《吴书》。</span>
都尉蔡林数陈军计，
<span class="c1">数，所角反。</span>
恪不能用，策马奔魏。魏知战士罢病，乃进救兵。恪引军而去。
<span class="c1">◎《魏志·齐王纪》：嘉平五年夏五月，吴太傅诸葛恪围合肥新城，诏太尉司马孚拒之。秋七月，恪退还。◎本志《孙亮传》：建兴二年三月，恪率军伐魏。四月，围新城，大疫，兵卒死者大半。八月，恪引军还。</span>
士卒伤病，流曳道路，或顿仆坑壑，
<span class="c1">◎胡三省曰：流者，放而不能自收也。曳者，羸困不能自扶，相牵引而行。顿仆，颠顿而僵仆也。壑，沟也。</span>
或见略获，存亡忿痛，大小呼嗟。而恪晏然自若。出住江渚一月，
<span class="c1">◎胡三省曰：渚，水中洲也。</span>
图起田于浔阳，
<span class="c1">◎寻阳，见《孙策传》注引《江表传》，又见《孙权传》黄初二年。◎胡三省曰：○汉寻阳故县地也，在大江之北，○《寻阳记》曰：寻阳，春秋为吴之西境，楚之东境，本在大江之北，今蕲州界古兰城是也。</span>
诏召相衔，
<span class="c1">◎胡三省曰：言召命相继也。舟行以舳舮不绝为相衔，陆行以马首尾相接为相衔。</span>
徐乃旋师。由此众庶失望，而怨黩兴矣。
<span class="c1">◎《通鉴》 “黩”作“讟”。◎胡三省曰：痛怨而谤曰讟。◎王应麟曰：楚莫敖狃于蒲骚之役，将自用也。诸葛恪东关之胜，亦以此败，其失在于自用。◎或曰：叙次类《霍光传》，狂悖如此，死不足惜，与峻同传，甚当。◎弼按：邓艾论恪事极当，见《魏志·邓艾传》。</span>

14. <span id="卷六十四·吴书十九·诸葛滕二孙濮阳传第十九-诸葛恪-14"></span>
秋八月军还，陈兵导从，归入府馆。
<span class="c1">◎胡三省曰：从，才用翻。府馆，即府舍也。</span>
即召中书令孙嘿，厉声谓曰：“卿等何敢妄数作诏？”
<span class="c1">◎胡三省曰：怒其数作诏召之也。数，所角翻。</span>
嘿惶惧辞出，因病还家。恪征行之后，曹所奏署令长职司，一罢更选，
<span class="c1">◎《通鉴》作“一更罢选”。◎胡注：曹，选曹也。罢选者，罢而更选也，◎或曰，一罢，谓一切罢去，而更选也。</span>
愈治威严，多所罪责，常进见者，
<span class="c1">宋本“常”作“当”，《通鉴》同。</span>
无不竦息。又改易宿卫，用其亲近，复敕兵严，欲向青、徐。
<span class="c1">◎胡三省曰：凡此者，皆恪所以速死。复敕兵严者，戒兵士使严装也。</span>

15. <span id="卷六十四·吴书十九·诸葛滕二孙濮阳传第十九-诸葛恪-15"></span>
孙峻因民之多怨，
<span class="c1">◎或曰：峻之图恪，必因民怨，可见得人者昌。</span>
众之所嫌，构恪欲为变，
<span class="c1">◎或曰：虽峻构恪，然实无君，谓之为变，非全诬也。</span>
与亮谋，置酒请恪。恪将见之夜，精爽扰动，
<span class="c1">◎《通鉴》作“将入之夜”。◎胡注：○引《左传》郑子产曰：人生始化曰魄，既生魄，阳曰魂。用物精多则魂魄强，是以有精爽至于神明。○杜预曰：爽，明也。扰动，言不安也。</span>
通夕不寐。
<span class="c1">◎胡三省曰：死期将至，故然。</span>
明将盥漱，闻水腥臭，侍者授衣，衣服亦臭。恪怪其故，易衣易水，其臭如初，意惆怅不悦。严毕趋出，犬衔引其衣，恪曰：“犬不欲我行乎？”还坐，顷刻乃复起，犬又衔其衣，
<span class="c1">毛本“犬”作“大”，误。</span>
恪令从者逐犬，遂升车。

16. <span id="卷六十四·吴书十九·诸葛滕二孙濮阳传第十九-诸葛恪-16"></span>
初，恪将征淮南，有孝子著缞衣入其阁中，从者白之，令外诘问，孝子曰：“不自觉入。”时中外守备，亦悉不见，众皆异之。出行之后，所坐厅事屋栋中折。自新城出住东兴，有白虹见其船，还拜蒋陵，
<span class="c1">孙权葬蒋陵。</span>
白虹复绕其车。及将见，
<span class="c1">◎或曰：此接上文，中间乃插叙法也，史家多用此法。</span>
驻车宫门，峻已伏兵于帷中，恐恪不时入，事泄，自出见恪曰：“使君若尊体不安，自可须后，
<span class="c1">◎胡三省曰：须，待也。</span>
峻当具白主上。”欲以尝知恪。
<span class="c1">◎《通鉴》恪下有“意”字。◎胡注：尝，试也。</span>
恪答曰：“当自力入。”
<span class="c1">◎胡三省曰：言当自力疾而入见吴主也。</span>
散骑常侍张约、朱恩等密书与恪曰：“今日张设非常，疑有他故。”恪省书而去。未出路门，逢太常滕胤，恪曰：“卒腹痛，不任入。”胤不知峻阴计，谓恪曰： “君自行旋未见，今上置酒请君，君已至门，宜当力进。”恪踌躇而还，剑履上殿，谢亮，还坐。设酒，恪疑未饮，峻因曰：“使君病未善平，
<span class="c1">◎胡三省曰：言病未良已也。</span>
当有常服药酒，自可取之。”恪意乃安，别饮所赍酒。
<span class="c1">◎《吴历》曰：张约、朱恩密疏告恪，恪以示滕胤，胤劝恪还，恪曰：“峻小子何能为邪！但恐因酒食中人耳。”乃以药酒入。◎孙盛《评》曰：恪与胤亲厚，约等疏，非常大事，势应示胤，共谋安危。然恪性强梁，加素侮峻，自不信，故入，岂胤微劝，便为之冒祸乎？《吴历》为长。
<span class="c2">◎《通鉴考异》曰：孙盛以本传谓不然，今从《吴历》。</span>
</span>
酒数行，亮还内。峻起如厕，解长衣，著短服，出曰：“有诏收诸葛恪！”
<span class="c1">◎《吴录》曰：峻提刀称诏收恪，亮起立曰：“非我所为！非我所为！”乳母引亮还内。◎《吴历》云：峻先引亮入，然后出称诏。◎与本传同。 ◎臣松之以为：峻欲称诏，宜如本传及《吴历》，不得如《吴录》所言。</span>
恪惊起，拔剑未得，而峻刀交下。
<span class="c1">◎赵一清曰：《御览》卷百七十九引《建康宫阙簿》曰：建业宫有迎风观，在县南十五里，孙峻杀诸葛恪于此。</span>
张约从旁斫峻，裁伤左手，峻应手斫约，断右臂。武卫之士皆趋上殿，
<span class="c1">◎胡三省曰：武卫之士，武卫将军领之。</span>
峻云：“所取者恪也，今已死。”悉令复刃，
<span class="c1">◎胡三省曰：令内刀于鞘也。</span>
乃除地更饮。
<span class="c1">◎《搜神记》曰：恪入，已被杀，
<span class="c2">冯本“被”作“披”，误。</span>
其妻在室，使婢语曰：
<span class="c2">疑作“语使婢曰”。</span>
“汝何故血臰？”
<span class="c2">臰，俗“臭”字。</span>
婢曰：“不也。”有顷愈剧，又问婢曰：“汝眼目视瞻，何以不常？”婢蹶然起跃，头至于栋，
<span class="c2">监本“于”作“宇”。</span>
攘臂切齿而言曰：
<span class="c2">元本“攘”作“榱”，误。</span>
“诸葛公乃为孙峻所杀！”于是大小知恪死矣，而吏兵寻至。◎《志林》曰：初权病笃，召恪辅政。临去，大司马吕岱戒之曰： “世方多难，子每事必十思。”恪答曰：“昔季文子三思而后行，夫子曰‘再思可矣’，
<span class="c2">见《论语》。季文子，鲁大夫季孙行父也。《论语》下“思”字作“斯”。</span>
今君令恪十思，明恪之劣也。”岱无以答，当时咸谓之失言。
<span class="c2">冯本“失言”二字误作四小字。</span>
虞喜曰：夫托以天下至重也，以人臣行主威至难也，兼二至而管万机，能胜之者鲜矣。自非采纳群谋，询于刍荛，虚己受人，恒若不足，则功名不成，勋绩莫著。况吕侯国之元耆，
<span class="c2">◎胡三省曰：元耆，元老也。</span>
智度经远，而甫以十思戒之，而便以示劣见拒，此元逊之疏，乃机神不俱者也。
<span class="c2">◎胡三省曰：机者，逢事会而发。神者，人之灵明。逢事会而灵明无以应之，则为不惧矣。</span>
若因十思之义，广咨当世之务，闻善速于雷动，从谏急于风移，岂得陨首殿堂，死凶竖之刃？
<span class="c2">◎胡三省曰：谓恪为孙峻所杀也。</span>
世人奇其英辩，造次可观，而哂吕侯无对为陋，不思安危终始之虑，是乐春藻之繁华，而忘秋实之甘口也。昔魏人伐蜀，蜀人御之，精严垂发，
<span class="c2">◎或曰：精，疑作“整”，音相近，故讹耳。</span>
六军云扰，士马擐甲，羽檄交驰，费祎时为元帅，荷国任重，
<span class="c2">元本作“重任”。</span>
而与来敏围棋，意无厌倦。敏临别谓祎：“君必能办贼者也。”言其明略内定，貌无忧色，况长宁以为君子临事而惧，好谋而成者。
<span class="c2">◎胡三省曰：临事而惧，好谋而成。《论语》记孔子之言，而所谓长宁者，未知其为谁也。</span>
且蜀为蕞尔之国，
<span class="c2">◎胡三省曰：蕞，祖外翻。</span>
而方向大敌，所规所图，唯守与战，何可矜己有余，晏然无戚？斯乃性之宽简，
<span class="c2">《通鉴》“乃”下有“祎”字。</span>
不妨细微，卒为降人郭修所害，
<span class="c2">《通鉴》“修”作“偱”。</span>
岂非兆见于彼而祸成于此哉？往闻长宁之甄文伟，
<span class="c2">甄，别也。费祎字文伟。</span>
今睹元逊之逆吕侯，二事体同，故并而载之，可以镜讥于后，
<span class="c2">讥，疑作“机”，一作“诫”。</span>
永为世鉴。</span>

17. <span id="卷六十四·吴书十九·诸葛滕二孙濮阳传第十九-诸葛恪-17"></span>
先是，童谣曰：“诸葛恪，芦苇单衣篾钩落，于何相求成子阁。”成子阁者，反语石子冈也。建业南有长陵，名曰石子冈，葬者依焉。
<span class="c1">◎石子冈，见《妃嫔传·朱夫人传》。◎潘眉曰：成，当读若常。范蠡曰“得时不成，反受其殃”，古“成”、“常”字同音。《晋书·五行志》“于何相求常子阁”，竟作“常”字，亦通。读成为常，反语乃为冈。《宋书·五行志》 “于何相求杨子阁”，又作“杨”，盖童谣本无正字也。石子冈，“冈”字《晋志》作“堈”。</span>
钩落者，校饰革带，世谓之钩络带。
<span class="c1">◎潘眉曰：“钩落”与“钩洛”同，“落”、“洛”字通用，亦谓之郭洛带。古制革带有钩，管仲射桓公中带钩，后汉杨赐赐金错钩佩，以金错饰钩也。此谓以竹篾为之。◎戴吉旋曰：○《国策》：黄金师比。○《楚辞》：若鲜卑只。○《汉书·匈奴传》：黄金犀毘。○颜师古曰：犀毘，胡带之钩也，亦曰鲜卑，亦谓师比，总一物也，语有轻重耳。魏、晋人谓之钩落，亦谓之钩。</span>
恪果以苇席裹其身而篾束其腰，投之于此冈。
<span class="c1">恪弟公安督融自杀，见《孙奂传》，又见《诸葛瑾传》。</span>
<span class="c1">◎《吴录》曰：恪时年五十一。
<span class="c2">◎恪死于吴建兴二年，当生于汉建安八年。诸葛瑾生于汉熹平三年，年三十生恪。瑾谓恪非保家之子，每以忧戚，见《瑾传》。◎《隋书·经籍志》：梁有《诸葛子》五卷，吴太傅诸葛恪撰，亡。◎马国翰辑本序曰：《诸葛子》，《唐志》不著录，佚已久。《北堂书钞》、《太平御览》引三节。考《恪传》载其与陆逊及弟公安督融二书，又诸大臣谏伐魏，著论谕众意一篇，恪无文集，当皆采自本书中，并据辑录为一卷。夫恪抱才气而以骄矜致败，陈寿评云“若躬行所与陆逊及弟融之书，则悔吝不至，何尤祸之有哉”，盖惜其人未尝不取其言也。◎姚振宗曰：宋刻全本《意林》有《诸葛子》一条，马氏未采。又《抱（璞）〈朴〉子·正郭篇》引故太傅诸葛元逊论郭林宗一条，当亦采自本书。</span>
</span>

18. <span id="卷六十四·吴书十九·诸葛滕二孙濮阳传第十九-诸葛恪-18"></span>
恪长子绰，骑都尉，以交关鲁王事，权遣付恪，令更教诲，恪鸩杀之。
<span class="c1">此与金日磾之杀长子弄儿事相类。</span>
中子竦，长水校尉。少子建，步兵校尉。闻恪诛，车载其母而走。峻遣骑督刘承追斩竦于白都。
<span class="c1">◎赵一清曰：○承，当作“丞”。○《寰宇记》卷九十：白都山在昇州江宁县西南八十里，西临大江。昔有白仲都于此学道，白日飞升，因以为名。◎《一统志》：今江苏江宁府江宁县西南七十里。</span>
建得渡江，欲北走魏，行数十里，为追兵所逮。
<span class="c1">诸葛建亡走，为徐平部曲所得，平使遣去，别为他军所获，见《虞翻传》注引《会稽典录》。</span>
恪外甥都乡侯张震
<span class="c1">震为张承子。张承，诸葛瑾婿也。见《张昭传》。</span>
及常侍朱恩等，皆夷三族。

19. <span id="卷六十四·吴书十九·诸葛滕二孙濮阳传第十九-诸葛恪-19"></span>
初，竦数谏恪，恪不从，常忧惧祸。及亡，临淮臧均表乞收葬恪曰：“臣闻震雷电激，不崇一朝，
<span class="c1">◎郑康成曰：崇，终也。言不终一朝也。</span>
大风冲发，希有极日，然犹继以云雨，因以润物，是则天地之威，不可经日浃辰，
<span class="c1">◎胡三省曰：浃，即协翻，周也。辰，十二辰也。十二日辰一周曰浃辰。</span>
帝王之怒，不宜讫情尽意。
<span class="c1">讫，亦尽也。</span>
臣以狂愚，不知忌讳，敢冒破灭之罪，
<span class="c1">谓破家灭身之罪。</span>
以邀风雨之会。伏念故太傅诸葛恪得承祖考风流之烈，伯叔诸父遭汉祚尽，九州鼎立，分托三方，并履忠勤，熙隆世业。爰及于恪，生长王国，陶育圣化，致名英伟，服事累纪，祸心未萌，先帝委以伊、周之任，属以万机之事。恪素性刚愎，矜己凌人，不能敬守神器，穆静邦内，兴功暴师，未期三出，虚耗士民，空竭府藏，专擅国宪，废易由意，假刑劫众，大小屏息。侍中武卫将军都乡侯
<span class="c1">即孙峻也。</span>
俱受先帝嘱寄之诏，见其奸虐，日月滋甚，将恐荡摇宇宙，倾危社稷，奋其威怒，精贯昊天，计虑先于神明，智勇百于荆、聂，
<span class="c1">荆轲、聂政也。</span>
躬持白刃，枭恪殿堂，勋超朱虚，
<span class="c1">朱虚侯刘章也。</span>
功越东牟。
<span class="c1">东牟侯刘兴居。</span>
国之元害，一朝大除，驰首徇示，六军喜踊，日月增光，风尘不动，斯实宗庙之神灵，天人之同验也。今恪父子三首，县市积日，观者数万，詈声成风。国之大刑，无所不震，长老孩幼，无不毕见。人情之于品物，
<span class="c1">◎胡三省曰：品，众也，庶也。</span>
乐极则哀生，见恪贵盛，世莫与贰，身处台辅，中间历年，今之诛夷，无异禽兽，观讫情反，能不憯然！
<span class="c1">◎胡三省曰：憯，七感翻，痛也。</span>
且已死之人，与土壤同域，凿掘斫刺，无所复加。愿圣朝稽则乾坤，
<span class="c1">◎胡三省曰：稽，考也。则，法也。</span>
怒不极旬，使其乡邑若故吏民，收以士伍之服，
<span class="c1">◎胡三省曰：秦、汉之制，夺官爵者为士伍。</span>
惠以三寸之棺。
<span class="c1">◎胡三省曰：○《礼记》云：夫子制于中都，四寸之棺，五寸之椁。○郑康成注云：此庶人之制也。○按礼，上大夫棺八寸，椁六寸；下大夫棺六寸，椁四寸；无三寸棺制也。○《孟子》曰：中古棺七寸，椁称之。○墨子尚俭，桐棺三寸。○《左传》：赵简子曰： “桐棺三寸，不设属辟，下卿之罚也。”</span>
昔项籍受殡葬之施，
<span class="c1">◎《史记·项羽本纪》：以鲁公礼葬项王谷城，汉王为发哀，泣之而去。</span>
韩信获收敛之恩，
<span class="c1">◎胡三省曰：敛韩信事，史无所考。史云帝闻信死，且喜且怜之，是必收敛之也。</span>
斯则汉高发神明之誉也。惟陛下敦三皇之仁，
<span class="c1">◎胡三省曰：上古送死，弃之中野，后世圣人易之以棺椁。此所谓三皇之仁也。</span>
垂哀矜之心，使国泽加于辜戮辜戮之骸，
<span class="c1">冯本无下“辜戮”二字，《通鉴》同。</span>
复受不已之恩，于以扬声遐方，沮劝天下，岂不弘哉！昔栾布矫命彭越，
<span class="c1">◎《史记·栾布传》：汉召彭越，责以谋反，夷三族。已而枭彭越头于雒阳下，诏曰：“敢有收视者，辄捕之。”布从齐还，奏事彭越头下，祠而哭之。吏捕布以闻。上召布骂曰：“若与彭越反邪？吾禁人勿收，若独祠而哭之，与越反明矣。趣亨之。”方提趋汤，布顾曰：“愿一言而死。”上曰：“何言？”布曰：“彭王反形未见，以苛小案诛灭之，臣恐功臣人人自危也。今彭王已死，臣生不如死，请就亨。”于是上乃释布罪，拜为都尉。</span>
臣窃恨之，不先请主上，而专名以肆情，其得不诛，实为幸耳。今臣不敢章宣愚情，以露天恩，谨伏手书，冒昧陈闻，
<span class="c1">◎胡三省曰：古之人臣进言于君，率曰冒死，曰昧死，谓人君之威难犯，冒昧其死罪而言也。</span>
乞圣朝哀察。”
<span class="c1">《通鉴》“朝”作“明”。</span>
于是亮、峻听恪故吏敛葬，遂求之于石子冈。
<span class="c1">◎《江表传》曰：朝臣有乞为恪立碑以铭其勋绩者，
<span class="c2">毛本“铭”作“名”，误。</span>
博士盛冲以为不应。
<span class="c2">盛冲，见《孙休传》卷首。</span>
孙休曰：“盛夏出军，士卒伤损，无尺寸之功，不可谓能；受托孤之任，死于竖子之手，不可谓智。冲议为是。”遂寝。</span>

20. <span id="卷六十四·吴书十九·诸葛滕二孙濮阳传第十九-诸葛恪-20"></span>
始恪退军还，聂友知其将败，书与滕胤曰：“当人强盛，河山可拔，一朝羸缩，人情万端，言之悲叹。”恪诛后，孙峻忌友，欲以为郁林太守，
<span class="c1">郁林郡，见《孙权传》赤乌二年。</span>
友发病忧死。友字文悌，豫章人也。
<span class="c1">◎赵一清曰：○《搜神记》：聂友，新淦人。少好射猎，见一白鹿，射之中，寻踪，血尽，不知所在。饥困，卧樟树下，仰见所射鹿箭著树枝，怪之。于是还家赍粮，命子弟持斧伐之，树有血，遂截为二板，牵置陂中，常沈，时复浮出。友欲迎宾客，常乘此板，或于中流欲没，客大惧，友呵之，复浮。仕官如愿，位至丹阳太守。其板忽随至石头，友惊曰：“此陂中板，来必有意。”因解职还家。二板挟两边，一日至。自尔后板出，或为凶祸。今新淦北二十里余曰封溪，有聂友截樟树板戕柯处。○《御览》卷百五十七引《豫章记》曰：封溪有聂友所用樟木戕柯者，遂生为树，今犹存。其木合抱，始倒置植之，枝叶皆垂下。○《寰宇记·一百九》：吉州安福县有聂友祠墓。</span>
<span class="c1">◎《吴录》曰：友有唇吻，少为县吏。虞翻徙交州，县令使友送之，翻与语而奇焉，为书与豫章太守谢斐，
<span class="c2">◎赵一清曰：○《晋书·谢沈传》：沈字行思，会稽山阴人。曾祖斐，吴豫章太守。父秀，吴翼正都尉。</span>
令以为功曹。郡时见有功曹，斐见之，问曰：“县吏聂友，可堪何职？”对曰： “此人县间小吏耳，犹可堪曹佐。”
<span class="c2">何焯校本“佐”上《御览》有“吏”字。</span>
斐曰：“论者以为宜作功曹，君其避之。”
<span class="c2">当时重虞仲翔至此。</span>
乃用为功曹。使至都，诸葛恪友之。时论谓顾子嘿、子直，
<span class="c2">冯本“直”作“真”，误。子嘿、子直，顾谭、顾承也。</span>
其间无所复容，恪欲以友居其间，由是知名。后为将，讨儋耳，
<span class="c2">讨儋耳事见《孙权传》赤乌五年。</span>
还拜丹阳太守，年三十三卒。
<span class="c2">虞翻徙交州在魏黄初二年，〖说见《翻别传》注，即吴黄武前一年。〗是时聂友已为县吏，年约二十。至吴建兴二年，当年五十三，此文上“三”字决为“五”字之误。若年三十三，则在黄武前一年方为初生小儿，决不能为县吏也。</span>
</span>

## 滕胤孙峻孙綝

1. <span id="卷六十四·吴书十九·诸葛滕二孙濮阳传第十九-滕胤孙峻孙綝-1"></span>
滕胤字承嗣，北海剧人也。
<span class="c1">北海国治剧，见《魏志·武记》建安三年。</span>
伯父耽，父胄，与刘繇州里通家，
<span class="c1">刘繇为东莱牟平人，与北海同属青州，故曰州里。</span>
以世扰乱，渡江依繇。孙权为车骑将军，拜耽右司马，以宽厚称，早卒，无嗣。胄善属文，权待以宾礼，军国书疏，常令损益润色之，亦不幸短命。权为吴王，追录旧恩，封胤都亭侯。少有节操，美容仪。
<span class="c1">◎《吴书》曰：胤年十二，而孤单茕立，能治身厉行。为人白晳，威仪可观。每正朔朝贺修勤，在位大臣见者，无不叹赏。</span>
弱冠尚公主。
<span class="c1">◎《孙奂传》：滕胤、吕据，皆孙壹之妹夫也。</span>
年三十，起家为丹杨太守，徙吴郡、会稽，所在见称。
<span class="c1">◎《吴书》曰：胤上表陈及时宜，及民间优劣，多所匡弼。权以胤故，增重公主之赐，屡加存问。胤每听辞讼，断罪法，察言观色，务尽情理。人有穷冤悲苦之言，对之流涕。</span>

2. <span id="卷六十四·吴书十九·诸葛滕二孙濮阳传第十九-滕胤孙峻孙綝-2"></span>
太元元年，权寝疾，诣都，留为太常，与诸葛恪等俱受遗诏辅政。孙亮即位，加卫将军。恪将悉众伐魏，胤谏恪曰：“君以丧代之际，受伊、霍之托，入安本朝，出摧强敌，名声振于海内，天下莫不震动，万姓之心，冀得蒙君而息。今猥以劳役之后，
<span class="c1">◎胡三省曰：劳役，谓内有山陵营作；外有东关之师也。</span>
兴师出征，民疲力屈，远主有备。
<span class="c1">◎胡三省曰：《左传》：秦大夫蹇叔谏穆公曰：“劳师以袭远，师劳力屈，远主备之，无乃不可乎！”</span>
若攻城不克，野略无获，是丧前劳而招后责也。不如案甲息师，观隙而动。且兵者大事，
<span class="c1">◎《左传》：国之大事，在祀与戎。</span>
事以众济，众苟不悦，君独安之？”
<span class="c1">◎胡三省曰：胤之言可谓深切著明矣。</span>
恪曰：“诸云不可者，皆不见计算，怀居苟安者也，而子复以为然，吾何望乎？
<span class="c1">宋本“乎”作“焉”。</span>
夫以曹芳闇劣，
<span class="c1">劣，弱也。</span>
而政在私门，
<span class="c1">私门，谓司马氏。</span>
彼之臣民，固有离心。今吾因国家之资，藉战胜之威，则何往而不克哉！”
<span class="c1">◎胡三省曰：谈何容易。</span>
以胤为都下督，
<span class="c1">都下督，吴置。</span>
掌统留事。胤白日接宾客，夜省文书，或通晓不寐。
<span class="c1">◎钱大昕曰：此传未全，疑有脱文。◎或曰：此仿张耳陈餘、魏其武安传体。◎刘咸炘曰：○曾云：《胤传》、《峻传》末皆作未了之势，犹有《史记》意度。○按，此本合传，后人误提行耳。曾氏不知史篇圆神之体，故有此言。孙峻不附《静传》，亦有马、班之遗。</span>
<span class="c1">◎《吴书》曰：胤宠任弥高，接士愈勤，
<span class="c2">宋本“勤”作“下”。</span>
表奏书疏，皆自经意，不以委下。
<span class="c2">◎何焯曰：经意处即疏处也。上相出征，其门如市，即同异之嫌，专擅之咎，将自此构矣。胤与恪特未久，故无败耳。</span>
</span>

3. <span id="卷六十四·吴书十九·诸葛滕二孙濮阳传第十九-滕胤孙峻孙綝-3"></span>
孙峻字子远，孙坚弟静之曾孙也。静生暠。暠生恭，为散骑侍郎。恭生峻。少便弓马，精果胆决。孙权末，徙武卫都尉，为侍中。权临薨，受遗辅政，领武卫将军，故典宿卫，封都乡侯。既诛诸葛恪，迁丞相、大将军，督中外诸军事，假节，进封富春侯。
<span class="c1">封本县侯也。富春，见《孙坚传》。</span>
滕胤以恪子竦妻父辞位，峻曰：“鲧、禹罪不相及，
<span class="c1">舜之罪也殛鲧，其举也兴禹。</span>
滕侯何为？”峻、胤虽内不沾洽，
<span class="c1">◎胡三省曰：言其情不浃洽也。</span>
而外相包容，进胤爵高密侯，
<span class="c1">高密，见《魏志·王修传》。高密属北海，时为魏领，盖虚封耳。</span>
共事如前。
<span class="c1">◎《吴录》曰：群臣上奏，共推峻为太尉，议胤为司徒。时有媚峻者，以为大统宜在公族，若滕胤为亚公，
<span class="c2">◎胡三省曰：司徒位亚太尉，故曰亚公。</span>
声名素重，众心所附，不可贰也。
<span class="c2">《通鉴》“贰”作“量”。</span>
乃表以峻为丞相，又不置御史大夫，士人皆失望矣。
<span class="c2">◎胡三省曰：汉承秦制，置御史大夫，以副丞相，理众事。今峻为丞相，而不置御史大夫，则专吴国之政，故国人失望。</span>
</span>

4. <span id="卷六十四·吴书十九·诸葛滕二孙濮阳传第十九-滕胤孙峻孙綝-4"></span>
峻素无重名，骄矜险害，多所刑杀，百姓嚣然。又奸乱宫人，与公主鲁班私通。
<span class="c1">◎康发祥曰：峻为孙权之从孙，通于鲁班，是以犹子而通于姑也。</span>
五凤元年，吴侯英谋杀峻，英事泄死。
<span class="c1">英为孙登之子，英死事互见《登传》。司马桓虚欲杀峻立英，亦死，见《吴历》。</span>

5. <span id="卷六十四·吴书十九·诸葛滕二孙濮阳传第十九-滕胤孙峻孙綝-5"></span>
二年，魏将毌丘俭、文钦以众叛，
<span class="c1">监本、官本无“将”字。</span>
与魏人战于乐嘉，
<span class="c1">乐嘉，见《魏志·高贵乡公纪》正元二年。</span>
峻帅骠骑将军吕据、左将军留赞袭寿春，会钦败降，军还。
<span class="c1">互见《孙亮传》五凤二年。</span>
<span class="c1">◎《吴书》曰：留赞字正明，会稽长山人。
<span class="c2">长山，见《孙晧传》宝鼎元年。</span>
少为郡吏，与黄巾贼帅吴桓战，手斩得桓。赞一足被创，遂屈不伸。然性烈，好读兵书及三史，
<span class="c2">元本“史”作“略”。</span>
每览古良将战攻之势，辄对书独叹，因呼诸近亲谓曰：“今天下扰乱，英豪并起，历观前世，富贵非有常人，而我屈躄在闾巷之间，存亡无以异。今欲割引吾足，幸不死而足申，几复见用，死则已矣。”亲戚皆难之。有间，赞乃以刀自割其筋，血流滂沱，气绝良久。家人惊怖，亦以既尔，遂引申其足。足申创愈，以得蹉步。
<span class="c2">冯本“蹉”作“差”。</span>
凌统闻之，
<span class="c2">冯本、毛本“统”下多“之”字，误。</span>
请与相见，甚奇之，乃表荐赞，遂被试用。有战功，
<span class="c2">宋本作“累有战功”。</span>
稍迁屯骑校尉。时事得失，每常规谏，好直言不阿旨，权以此惮之。诸葛恪征东兴，
<span class="c2">事见《恪传》。</span>
赞为前部，合战先陷阵，大败魏师，迁左将军。孙峻征淮南，授赞节，拜左护军。未至寿春，道路病发，峻令赞将车重先还。
<span class="c2">车重，即辎重。</span>
魏将蒋班以步骑四千追赞。赞病困，不能整陈，知必败，乃解曲盖印绶
<span class="c2">◎《古今注》：曲盖，太公所作也。武王伐纣，大风折盖，太公因折盖之形而制曲盖焉。</span>
付弟子以归，曰：“吾自为将，破敌搴旗，
<span class="c2">搴，音愆，拔也。</span>
未尝负败。今病困兵羸，众寡不敌，汝速去矣，俱死无益于国，適所以快敌耳。”弟子不肯受，拔刀欲斫之，乃去。初，赞为将，临敌必先被发叫天，因抗音而歌，左右应之，毕乃进战，战无不克。
<span class="c2">◎俞正燮《癸巳存稿》卷七云：○《洛阳伽蓝记》：北魏田僧超能吹笳为《壮士歌》、《项羽吟》。征西将军崔延伯讨万俟丑奴，每临阵，令僧超为壮士声，遂单马人陈。《五代史补》云：唐庄宗用军，前后队伍皆以所撰词授之，使扬声作唱，至于入阵，不论胜负，马头才转，则众声齐作，凡所战斗，人忘其死。○斯亦用军之一奇也。</span>
及败，叹曰：“吾战有常术，今病困若此，固命也！”遂被害，时年七十三，众庶痛惜焉。二子略、平，并为大将。
<span class="c2">留略事见《孙亮传》建兴元年，又见《诸葛恪传》。留平事见《孙晧传》凤皇元年注引《江表传》，又见《王蕃传》。</span>
</span>
是岁，蜀使来聘，将军孙仪、孙邵、綝恂等
<span class="c1">◎《孙亮传》：五凤二年秋七月，将军孙仪、张怡、林恂等谋杀峻，发觉，仪自杀，恂等伏辜。◎《通鉴》亦作“孙仪、张怡、林恂”，当为此传之误。〖李龙官、赵一清所云皆同。〗</span>
欲因会杀峻，事泄，仪等自杀，死者数十人，并及公主鲁育。
<span class="c1">◎即朱公主，適朱据者也。◎康发祥曰：峻与鲁班私通，因鲁班之谮而杀鲁育也。传中阴言其事，而未明正其罪。</span>

6. <span id="卷六十四·吴书十九·诸葛滕二孙濮阳传第十九-滕胤孙峻孙綝-6"></span>
峻欲城广陵，
<span class="c1">◎《孙亮传》：使卫尉冯朝城广陵。</span>
朝臣知其不可城，而畏之莫敢言。唯滕胤谏止，不从，而功竟不就。其明年，
<span class="c1">本应书太平元年，因十月始改元，故书明年也。</span>
文钦说峻征魏，峻使钦与吕据、车骑刘纂、镇南朱异、前将军唐咨自江都入淮、泗，
<span class="c1">◎江都，见《孙策传》。◎胡三省曰：江都县属广陵郡，此自邗沟入淮，自淮入泗也。</span>
以图青、徐。
<span class="c1">◎胡三省曰：○魏青州统齐、济南、乐安、城阳、东莱，徐州统下邳、彭城、东海、琅琊、东莞、东安、广陵、临淮。○《晋志》曰：《周礼》曰：“正东曰青州。”盖取土居少阳，其色为青。徐州取舒缓之义，或云因徐丘以立名。◎弼按：魏青州尚有北海，胡注漏书。魏徐州无临淮，胡注殆据《晋志》而误。然《晋志》临淮郡下已云汉置，章帝以合下邳，太康元年复立。胡氏殆未细审耳。</span>
峻与胤至石头，
<span class="c1">石头，见《孙权传》建安十六年。</span>
因饯之，领从者百许人入据营。据御军齐整，峻恶之，称心痛去，遂梦为诸葛恪所击，恐惧发病死，时年三十八，以后事付綝。

7. <span id="卷六十四·吴书十九·诸葛滕二孙濮阳传第十九-滕胤孙峻孙綝-7"></span>
孙綝字子通，与峻同祖。綝父绰为安民都尉。
<span class="c1">安民都尉，一人，吴置。</span>
綝始为偏将军，及峻死，为侍中、武卫将军，领中外诸军事，代知朝政。吕据闻之大恐，
<span class="c1">◎恐，当作“怒”。◎《吕据传》：太平元年，帅师侵魏。未及淮，闻孙峻死，以从弟綝自代。据大怒，引军还，欲废綝。◎《通鉴》亦云：吕据闻孙（权）〈綝〉代孙峻辅政，大怒。</span>
与诸督将连名，共表荐滕胤为丞相，綝更以胤为大司马，代吕岱驻武昌。据引兵还，使人报胤，欲共废綝。綝闻之，遣从兄虑将兵逆据于江都，
<span class="c1">◎钱大昕曰：下文云“峻从弟虑”，盖峻之从弟，于綝为从兄，实一人也。《三嗣主传》作“孙宪”，“宪”与“虑”字形相涉而误，当以“宪”为正。孙权之次子虑封建昌侯，此峻从弟，不应与同名也。◎官本《考证》及赵一清说同。《通鉴》作“宪”。</span>
使中使敕文钦、刘纂、唐咨等合众击据，遣侍中左将军华融、中书丞丁晏
<span class="c1">◎胡三省曰：魏、晋之制，中书无丞，此吴所置。华，户化翻。</span>
告胤取据，
<span class="c1">◎曾云：此处应将据自杀叙出。◎或曰：语在《据传》，或叙于杀滕胤后亦可。</span>
并喻胤宜速去意。
<span class="c1">◎胡三省曰：言宜速往武昌，否则且有诛罚。</span>
胤自以祸反，因留融、晏，勒兵自卫，召典军杨崇、将军孙咨，
<span class="c1">◎胡三省曰：杨崇盖胤帐下典军。</span>
告以綝为乱，迫融等使有书难綝。
<span class="c1">◎胡三省曰：有者对无之称，于此则文义不通。《通鉴》既因《三国志》旧文，今亦不欲轻改。难，乃旦翻。</span>
綝不听，表言胤反，许将军刘丞以封爵，使率兵骑急攻围胤。胤又劫融等，使诈诏发兵。
<span class="c1">《通鉴》“诈”下有“为”字。</span>
融等不从，胤皆杀之。
<span class="c1">◎《文士传》曰：华融字德蕤，广陵江都人。祖父避乱，居山阴蕊山下。时皇象亦寓居山阴，
<span class="c2">皇象事见《赵达传》注引《吴录》。象亦江都人，与华融同县。</span>
吴郡张温来就象学，欲得所舍。或告温曰：“蕊山下有华德蕤者，虽年少，美有令志，可舍也。”温遂止融家，朝夕谈讲。俄而温为选部尚书，乃擢融为太子庶子，遂知名显达。融子谞，黄门郎，与融并见害。次子谭，以才辩称，晋秘书监。
<span class="c2">◎赵一清曰：○《晋书·华谭传》：祖融，吴左将军，录尚书事。父谞，吴黄门郎。○据此传，则谭是融之次子，与史异。◎弼按：次子谭，当作“谞子谭”，方与《晋书》合。</span>
</span>
胤颜色不变，谭笑若常。或劝胤“引兵至苍龙门，
<span class="c1">◎胡三省曰：苍龙门，吴建业宫之东门也。</span>
将士见公出，必皆委綝就公”。
<span class="c1">◎宋本必下有皆字。◎胡三省曰：委，弃也。</span>
时夜已半，胤恃与据期，又难举兵向宫，乃约令部典，
<span class="c1">◎胡三省曰：约勒而号令之。</span>
说吕侯已在近道，故皆为胤尽死，无离散者。时大风，比晓，据不至。綝兵大会，遂杀胤及将士数十人，夷胤三族。
<span class="c1">◎臣松之以为：孙綝虽凶虐，与滕胤宿无嫌隙，胤若且顺綝意，出镇武昌，岂徒免当时之祸，仍将永保元吉，而犯机触害，自取夷灭，悲夫！</span>

8. <span id="卷六十四·吴书十九·诸葛滕二孙濮阳传第十九-滕胤孙峻孙綝-8"></span>
綝迁大将军，假节，封永宁侯，
<span class="c1">◎钱大昕曰：《三嗣主传》作“永康侯”，误也。同时张布封永康侯。◎弼按：永宁，见《虞翻传》。永康，见《孙休传》永安元年。</span>
负贵倨傲，多行无礼。初，峻从弟虑
<span class="c1">虑，当作“宪”，说见前，下同。</span>
与诛诸葛恪之谋，峻厚之，至右将军、无难督，授节盖，平九官事。
<span class="c1">◎胡三省曰：九官，即九卿也。魏明帝太和二年，吴主还建业，留尚书九官于武昌。◎“授节盖”为句，陈本句读误。</span>
綝遇虑薄于峻时，虑怒，
<span class="c1">宋本无“怒”字。</span>
与将军王惇谋杀綝。綝杀惇，虑服药死。
<span class="c1">互见《孙休传》太平元年。</span>

9. <span id="卷六十四·吴书十九·诸葛滕二孙濮阳传第十九-滕胤孙峻孙綝-9"></span>
魏大将军诸葛诞举寿春叛，保城请降。吴遣文钦、唐咨、全端、全怿等帅三万人救之。魏镇南将军王基围诞，钦等突围入城。
<span class="c1">◎《魏志·诸葛诞传》：是时镇南将军王基始至，督诸军围寿春，未合。咨、钦等从城东北因山乘险，得将其众突入城。</span>
魏悉中外军二十余万增诞之围。
<span class="c1">◎《魏志·诸葛诞传》：大将军司马文王督中外诸军二十六万众临淮讨之，使王基与安东将军陈骞等四面合围，表里再重。</span>
朱异帅三万人屯安丰城，
<span class="c1">◎安丰，见《魏志·齐王纪》嘉平五年。◎胡三省曰：安丰县，汉属庐江郡，魏分属安丰郡，今安丰县在寿春南八十里。</span>
为文钦势。
<span class="c1">《通鉴》作“为文钦外势”。</span>
魏兖州刺史州泰拒异于阳渊，
<span class="c1">◎胡三省曰：○《水经注》：决水出庐江雩娄县北，过安丰县东，又北，右会阳泉水。水西有阳泉县故城，故阳泉乡也。汉灵帝封黄琬为侯国。决水又北入于淮。◎赵一清曰：○《方舆纪要》卷二十一：阳渊即阳泉，亦即《满宠传》之阳宜口也，在寿州霍丘县西八十里。◎谢鍾英曰：○《水经注》：施水支津下注为阳渊。○其地在芍陂东南，与安丰兵势不相接。州泰所屯之阳渊，当在今霍丘东，寿州西。</span>
异败退，为泰所追，死伤二千人。綝于是大发卒出屯镬里，
<span class="c1">◎镬里，见《孙亮传》太平二年。◎赵一清曰：○《方舆纪要》卷二十四：镬里在无为州巢县西北，滨巢湖。</span>
复遣异率将军丁奉、黎斐等五万人攻魏，留辎重于都陆。
<span class="c1">◎胡三省曰：○《水经传》：博乡县，王莽改曰杨陆，泄水出焉。北过芍陂，又西北入于淮。○意者都陆即杨陆欤？又据《晋纪》，都陆在黎浆南。◎谢鍾英曰：都陆当在寿州芍陂东南。</span>
异屯黎浆，
<span class="c1">黎浆，见《魏志·诸葛诞传》。</span>
遣将军任度、张震等募勇敢六千人，于屯西六里为浮桥夜渡，筑偃月垒。为魏监军石苞及州泰所破，军却退就高。异复作车箱围趣五木城。苞、泰攻异，异败归，而魏太山太守胡烈以奇兵五千诡道袭都陆，
<span class="c1">局本误作“陆都”。</span>
尽焚异资粮。
<span class="c1">◎赵一清曰：○《晋书·文帝纪》：异之余卒馁甚，食葛叶而遁。</span>
綝授兵三万人使异死战，异不从，綝斩之于镬里，
<span class="c1">互见《孙亮传》太平二年及《朱异传》注引《吴书》。</span>
而遣弟恩救，会诞败引还。綝既不能拔出诞，而丧败士众，自戮名将，莫不怨之。

10. <span id="卷六十四·吴书十九·诸葛滕二孙濮阳传第十九-滕胤孙峻孙綝-10"></span>
綝以孙亮始亲政事，多所难问，甚惧。还建业，称疾不朝，筑室于朱雀桥南，
<span class="c1">◎《方舆纪要》：朱雀桥，今江宁府聚宝门内镇淮桥。</span>
使弟威远将军据入苍龙宿卫，
<span class="c1">《通鉴》“龙”下有“门”字。</span>
弟武卫将军恩、偏将军幹、长水校尉闓
<span class="c1">◎胡三省曰：闓，音开，又苦亥翻。</span>
分屯诸营，欲以专朝自固。
<span class="c1">《通鉴》无“专朝”二字。</span>
亮内嫌綝，乃推鲁育见杀本末，
<span class="c1">◎胡三省曰：寻问朱公主所以见杀之意。</span>
责怒虎林督朱熊、
<span class="c1">虎林，见《孙权传》太元二年。</span>
熊弟外部督朱损
<span class="c1">◎胡三省曰：吴外部督建业外营兵。</span>
不匡正孙峻，乃令丁奉杀熊于虎林，杀损于建业。綝入谏不从，亮遂与公主鲁班、太常全尚、将军刘承
<span class="c1">◎胡三省曰：刘承即刘丞。◎赵一清曰：前后两“承”字，俱当作“丞”。</span>
议诛綝。亮妃，綝从姊女也，以其谋告綝。綝率众夜袭全尚，遣弟恩杀刘承于苍龙门外，遂围宫。
<span class="c1">◎《江表传》曰：亮召全尚息黄门侍郎纪密谋曰：“孙綝专势，轻小于孤。
<span class="c2">◎胡三省曰：谓轻视之，以为幼小也。</span>
孤见敕之，
<span class="c2">《通鉴》“见”作“前”。</span>
使速上岸，为唐咨等作援，而留湖中，不上岸一步。又委罪朱异，擅杀功臣，不先表闻。筑第桥南，
<span class="c2">筑第朱雀桥南也。</span>
不复朝见。此为自在，无复所畏，
<span class="c2">◎胡三省曰：自在，谓居处自如，不复知有君上。</span>
不可久忍。今规取之，
<span class="c2">规，图也。</span>
卿父作中军都督，
<span class="c2">◎胡三省曰：卫将军督中军。</span>
使密严整士马，孤当自出临桥，帅宿卫虎骑、左右无难一时围之。
<span class="c2">◎胡三省曰：吴有左右无难督，督无难营兵。</span>
作版诏敕綝所领皆解散，不得举手，
<span class="c2">冯本“举”作“奉”，误。</span>
正尔
<span class="c2">◎胡三省曰：正尔，犹言正如此也。</span>
自得之。
<span class="c2">《通鉴》作“自当得之”。</span>
无卿去，
<span class="c2">“无”字衍。</span>
但当使密耳。卿宣诏语卿父，
<span class="c2">《通鉴》无“语”字。</span>
勿令卿母知之，女人既不晓大事，且綝同堂姊，邂逅泄漏，误孤非小也。”纪承诏，以告尚，尚无远虑，以语纪母。母使人密语綝。綝夜发严兵废亮，比明，兵已围宫。亮大怒，上马，带鞬执弓欲出，
<span class="c2">◎胡三省曰：鞬，居言翻，戢弓矢器。</span>
曰：“孤大皇帝之適子，
<span class="c2">◎胡三省曰：適，读曰嫡。</span>
在位已五年，谁敢不从者？”侍中近臣及乳母共牵攀止之，乃不得出，
<span class="c2">《通鉴》无“乃”字。</span>
叹咤二日不食，骂其妻曰：
<span class="c2">《通鉴》作“叹咤不食，骂权后曰”。</span>
“尔父愦愦，
<span class="c2">◎胡三省曰：○愦，乌外翻。○《类篇》曰：闷也。</span>
败我大事！”又呼纪，
<span class="c2">《通鉴》作“又遣呼纪”。</span>
纪曰：“臣父奉诏不谨，负上，无面目复见。”因自杀。◎孙盛曰：《亮传》称亮少聪慧，
<span class="c2">宋本“慧”作“惠”。</span>
势当先与纪谋，不先令妻知也。《江表传》说漏泄有由，
<span class="c2">冯本、毛本“由”作“白”，误，一本作“自”。</span>
于事为详矣。
<span class="c2">◎《通鉴辑览》曰：不密害成，亮之所以属纪也，然终以妇人漏泄，不密孰甚于此！鼠矢烛奸，则所谓小事不糊涂耳。◎林国赞曰：孙亮妃即全尚女，据本传，则泄亮谋者尚女，注引《江表传》则云尚妻。考《妃嫔传》，此谋既泄，尚女与亮俱废，故自无恙，尚家属概见逼杀。向令泄谋者尚妻，非尚女，綝讵肯杀彼释此？然要谓尚女亦可疑，此不与綝奸，即未知父母与天子合谋，否则目睹父母合谋，而反泄之，令父母遇害，身亦与天子俱废，庸非大愚乎！孙盛取《江表传》，不取本传，可谓无识。◎弼按：全尚妻即孙峻姊，见《朱夫人传》。亮妃为全尚女，《江表传》误。</span>
</span>
使光禄勋孟宗告庙废亮，
<span class="c1">◎何焯曰：孟宗于此，恨无大节可取，与王祥皆一行而已。</span>
召群司议曰：“少帝荒病昏乱，不可以处大位，承宗庙，以告先帝
<span class="c1">宋本无此四字，《通鉴》有之。</span>
废之。诸君若有不同者，下异议。”皆震怖曰：“唯将军令。”綝遣中书郎李崇夺亮玺绶，以亮罪状班告远近。
<span class="c1">宋本无“班”字，《通鉴》有之。</span>
尚书桓彝不肯署名，
<span class="c1">◎赵一清曰：○《困学纪闻》云：吴有桓彝，晋亦有桓彝，此忠臣名氏之同者。</span>
綝怒杀之。
<span class="c1">◎《汉晋春秋》曰：彝，魏尚书令階之弟。◎《吴录》曰：晋武帝问薛莹吴之名臣，莹对称彝有忠贞之节。</span>

11. <span id="卷六十四·吴书十九·诸葛滕二孙濮阳传第十九-滕胤孙峻孙綝-11"></span>
典军施正
<span class="c1">◎胡三省曰：吴制，中营置左右典军。</span>
劝綝征立琅邪王休，綝从之，遣宗正楷奉书于休曰：“綝以薄才，见授大任，不能辅导陛下。顷月以来，多所造立，亲近刘承，悦于美色，发吏民妇女，料其好者，留于宫内，取兵子弟十八已下三千余人，习之苑中，连日续夜，大小呼嗟，败坏藏中矛戟五千余枚，以作戏具。朱据先帝旧臣，子男熊、损皆承父之基，以忠义自立，昔杀小主，自是大主所创，帝不复精其本末，便杀熊、损，谏不见用，诸下莫不侧息。帝于宫中作小船三百余艘，成以金银，师工昼夜不息。太常全尚，累世受恩，不能督诸宗亲，而全端等委城就魏。尚位过重，曾无一言以谏陛下，而与敌往来，使传国消息，惧必倾危社稷。推案旧典，运集大王，辄以今月二十七日擒尚斩承。以帝为会稽王，遣楷奉迎。百寮喁喁，立住道侧。”

12. <span id="卷六十四·吴书十九·诸葛滕二孙濮阳传第十九-滕胤孙峻孙綝-12"></span>
綝遣将军孙耽送亮之国，徙尚于零陵，迁公主于豫章。
<span class="c1">全公主也。</span>
綝意弥溢，侮慢民神，遂烧大桥头伍子胥庙，
<span class="c1">◎《史记·伍子胥列传》：吴人怜之，为立祠于江上。◎《吴地纪》曰：越军于苏州东南三十里三江口，又向下三里临江北岸，立坛杀白马祭子胥，杯动酒尽，后因立庙于此江上。今其侧有浦名上坛浦。至晋，会稽太守麋豹移庙吴郭东门内道南，今庙见在。◎《一统志》：○《吴郡志》云：伍子胥庙有二，一在胥口胥江上；一在盘门内城西隅。</span>
又坏浮屠祠，斩道人。
<span class="c1">◎何焯曰：释子称僧到赤乌年，此是其证。笮融，丹杨人，意其所煽也。◎梁章炬曰：○《法苑珠林·舍利篇》云：吴孙权赤乌四年，有外国沙门康僧会创达江表，设像行道，吴人以为妖异。权召会，问：“佛有何灵瑞？”曰：“佛晦灵迹，遗骨舍利，应现无方，神迹感通，祈求可获。”权曰：“若得舍利，当为兴寺。”经三七日，至诚求请，遂获瓶中，旦呈于权，光照宫殿。权使力者尽力击之，椎砧俱陷，舍利不损。又以火烧，腾光上涌。权大发信，乃为立寺，名为建初，改所住地名佛陀里。○孙綝所坏，当即此寺矣。○又云：孙晧虐政，欲屏除佛法，燔经夷塔。○按：晧事不见史，疑即綝也。</span>
休既即位，称草莽臣，
<span class="c1">◎何焯曰：刘宗周南渡时，上书号草莽臣，自是不观史书之失。</span>
诣阙上书曰：“臣伏自省，才非幹国，因缘胏腑，
<span class="c1">宋本“胏”作“肺”，是，各本皆误。</span>
位极人臣，伤锦败驾，
<span class="c1">◎《左传》：子产谓子皮曰：“子有美锦，不使人学制焉。大官大邑，身之所庇，而使学者制焉。其为美锦，不亦重乎！”◎范《书·刘玄传》：军师将军李淑谏曰：“败材伤锦，所宜致虑。”◎《晋书·庾冰传》：策败驾之驷，以冀万里之功，非天眷之隆，将何以至此！</span>
罪负彰露，寻愆惟阙，
<span class="c1">惟，思也。</span>
夙夜忧惧。臣闻天命棐谌，
<span class="c1">◎《诗·大雅·荡之章》：天生烝民，其命匪谌。◎《毛传》云：谌，诚也。◎郑《笺》云：天之生此众民，其教导之，非当以诚信使之忠厚乎？今则不然。◎《尚书·大诰篇》：天棐忱辞，其考我民。◎《孔传》云：言我周家有大化诚辞，为天所辅，其成我民矣。◎《正义》曰：○《释诂》云：棐，辅也。忱，诚也。</span>
必就有德，是以幽、厉失度，周宣中兴，
<span class="c1">◎张宗泰《鲁岩所学集》云：幽王尚在宣王之后，此语误。</span>
陛下圣德，纂承大统，
<span class="c1">冯本“纂”作“繤”，误。</span>
宜得良辅，以协雍熙，虽尧之盛，犹求稷、契之佐，以协明圣之德。古人有言：‘陈力就列，不能者止。’臣虽自展竭，无益庶政，谨上印绶节钺，退还田里，以避贤路。”
<span class="c1">◎胡三省曰：谓他有贤者进用，恐妨其路，求引身避之。</span>
休引见慰喻。又下诏曰：“朕以不德，守藩于外，值兹际会，群公卿士，暨于朕躬，以奉宗庙。朕用怃然，若涉渊冰。大将军忠计内发，扶危定倾，安康社稷，功勋赫然。昔汉孝宣践阼，霍光尊显，褒德赏功，古今之通义也。其以大将军为丞相、荆州牧，食五县。”
<span class="c1">◎胡三省曰：綝迁大将军，封永宁侯，今休以援立之功，增其封邑。</span>
恩为御史大夫、卫将军，据右将军，皆县侯。幹杂号将军、亭侯。闓亦封亭侯。綝一门五侯，皆典禁兵，权倾人主，自吴国朝臣未尝有也。

13. <span id="卷六十四·吴书十九·诸葛滕二孙濮阳传第十九-滕胤孙峻孙綝-13"></span>
綝奉牛酒诣休，休不受，赍诣左将军张布；酒酣，出怨言曰：“初废少主时，多劝吾自为之者。吾以陛下贤明，故迎之。帝非我不立，今上礼见拒，是与凡臣无异，当复改图耳。”布以言闻休，
<span class="c1">◎胡三省曰：綝以布为吴主所信倚，故诣之。酒酣失言，遂以贾祸。綝之凶愚，其赤族宜矣。</span>
休衔之，恐其有变，数加赏赐，又复加恩侍中，与綝分省文书。
<span class="c1">◎胡三省曰：分綝之权也。</span>
或有告綝怀怨侮上欲图反者，休执以付綝，綝杀之，由是愈惧，因孟宗求出屯武昌，休许焉，尽敕所督中营精兵万余人，皆令装载，
<span class="c1">◎胡三省曰：○中营兵，即中军也。吴人谓装船为装载。綝欲以此兵自随上武昌。车船装物皆曰载。○《诗》云：载轮尔载。</span>
所取武库兵器，咸令给与。
<span class="c1">◎或曰：孙休颇有屈伸，异于曹髦、孙亮多矣。</span>
<span class="c1">◎《吴历》曰：綝求中书两郎，典知荆州诸军事，主者奏中书不应外出，休特听之，其所请求，一皆给与。
<span class="c2">一皆给与，《通鉴》作“一无违者”。</span>
</span>
将军魏邈说休曰“綝居外必有变”，武卫士施朔
<span class="c1">◎宋本无“士”字。◎胡三省曰：武卫士，武卫之士也。</span>
又告“綝欲反有征”。休密问张布，布与丁奉谋于会杀綝。

14. <span id="卷六十四·吴书十九·诸葛滕二孙濮阳传第十九-滕胤孙峻孙綝-14"></span>
永安元年十二月丁卯，建业中谣言明会有变，
<span class="c1">◎胡三省曰：谓会，明日腊会也。吴以土德王，用辰腊。</span>
綝闻之，不悦。夜大风发木扬沙，
<span class="c1">《通鉴》“木”作“屋”。</span>
綝益恐。戊辰腊会，綝称疾。休强起之，使者十余辈，綝不得已，将入，众止焉。綝曰：“国家屡有命，不可辞。可豫整兵，令府内起火，因是可得速还。”遂入，寻而火起，
<span class="c1">◎胡三省曰：寻，继时也。</span>
綝求出，休曰：“外兵自多，不足烦丞相也。”綝起离席，奉、布目左右缚之。綝叩头曰：
<span class="c1">宋本“头”作“首”。</span>
“愿徙交州。”休曰：“卿何以不徙滕胤、吕据？”
<span class="c1">《通鉴》下有“于交州乎”四字。</span>
綝复曰：“愿没为官奴。”休曰：“何不以胤、据为奴乎！”遂斩之。
<span class="c1">◎赵一清曰：○《还冤纪》：徐光尝过孙綝门，褰衣而趋，左右唾践。或问其故，答曰： “流血臭腥不可耐。”綝闻而杀之，斩其首，无血。及綝废幼帝更立景帝，将拜陵，上车，车为之倾。因故见徐光在松柏树上指挥嗤笑之。綝问侍从，无见者。綝恶之，俄而景帝诛綝。</span>
以綝首令其众曰：“诸与綝同谋皆赦。”放仗者五千人。闓乘船欲北降，追杀之。
<span class="c1">◎胡三省曰：綝之诸弟，据、恩、幹盖已就诛，独闓走，欲投北。</span>
夷三族。发孙峻棺，取其印绶，斫其木而埋之，
<span class="c1">◎胡三省曰：古者棺槨厚薄皆有度，斫而薄之以示贬。</span>
以杀鲁育等故也。

15. <span id="卷六十四·吴书十九·诸葛滕二孙濮阳传第十九-滕胤孙峻孙綝-15"></span>
綝死时年二十八。休耻与峻、綝同族，特除其属籍，称之曰故峻、故綝云。休又下诏曰： “诸葛恪、滕胤、吕据盖以无罪为峻、綝兄弟所见残害，可为痛心，促皆改葬，各为祭奠。其罹恪等事见远徙者，一切召还。”
<span class="c1">◎刘（成）〈咸〉炘曰：此总上诸人，足见文本一贯。</span>

## 濮阳兴

1. <span id="卷六十四·吴书十九·诸葛滕二孙濮阳传第十九-濮阳兴-1"></span>
濮阳兴字子元，陈留人也。父逸，汉末避乱江东，官至长沙太守。
<span class="c1">◎胡三省曰：○濮阳以邑为姓。○《陈留风俗传》：汉有长沙太守濮阳逸。</span>
<span class="c1">逸事见《陆瑁传》。
<span class="c2">“事”字疑衍。</span>
</span>
兴少有士名，孙权时除上虞令，
<span class="c1">上虞，见《孙策传》。</span>
稍迁至尚书左曹，
<span class="c1">吴尚书有左曹。</span>
以五官中郎将使蜀，还为会稽太守。
<span class="c1">兴为会稽太守，事见《虞翻传》注引《会稽典录》。</span>
时琅邪王休居会稽，兴深与相结。及休即位，征兴为太常、卫将军，平军国事，
<span class="c1">平军国事，始见于此。</span>
封外黄侯。
<span class="c1">◎《郡国志》：兖州陈留郡外黄。◎《一统志》：今河南开封府杞县东。◎范《书·爰延传》：延，陈留外黄人。县令礼请延为廷掾，濮阳潜为主簿。◎是濮阳为外黄人，兴盖封本县侯。</span>

2. <span id="卷六十四·吴书十九·诸葛滕二孙濮阳传第十九-濮阳兴-2"></span>
永安三年，都尉严密建丹杨湖田，作浦里塘。
<span class="c1">浦里塘，见《孙休传》永安三年。</span>
诏百官会议，咸以为用功多而田不保成，唯兴以为可成。遂会诸兵民就作，功佣之费不可胜数，士卒死亡，或自贼杀，百姓大怨之。兴迁为丞相。
<span class="c1">见《孙休传》永安五年。</span>
与休宠臣左将军张布共相表里，
<span class="c1">布典宫省，兴关军国。</span>
邦内失望。

3. <span id="卷六十四·吴书十九·诸葛滕二孙濮阳传第十九-濮阳兴-3"></span>
七年七月，休薨。左典军万彧素与乌程侯孙晧善，乃劝兴、布，于是兴、布废休適子而迎立晧，晧既践阼，加兴侍郎，
<span class="c1">◎宋本作“侍中”。◎钱大昕曰：兴位为丞相，何缘更加侍郎？此必误。宋本作“中郎”，亦未可据。◎官本《考证》同。◎弼按：宋本作“侍中”，钱说误。◎沈钦韩曰：兴已为丞相，当加官侍中，作“侍郎”者误也。◎李慈铭曰：此盖“侍中”之误也，传言綝弟恩为御史大夫，复加侍中，即此比也。丞相与御史大夫为两府，官尊相亚，而加侍中，则兼内职，为亲臣。六朝三公必加侍中，此其滥觞矣。</span>
领青州牧。俄彧谮兴、布追悔前事。十一月朔入朝，晧因收兴、布，徙广州，道追杀之，夷三族。
<span class="c1">孙晧纳布女，见《何姬传》注引《江表传》。</span>

4. <span id="卷六十四·吴书十九·诸葛滕二孙濮阳传第十九-濮阳兴-4"></span>
评曰：诸葛恪才气幹略，邦人所称，然骄且吝，周公无观，况在于恪？矜己陵人，能无败乎！若躬行所与陆逊及弟融之书，则悔吝不至，何尤祸之有哉？滕胤厉修士操，遵蹈规矩，而孙峻之时犹保其贵，必危之理也。峻、綝凶竖盈溢，固无足论者。濮阳兴身居宰辅，虑不经国，协张布之邪，纳万彧之说，诛夷其宜矣。
