---
weight: 13
title: 卷十二·魏书十二·崔毛徐何邢鲍司马传第十二
---

# 卷十二·魏书十二·崔毛徐何邢鲍司马传第十二

1. <span id="卷十二·魏书十二·崔毛徐何邢鲍司马传第十二-1"></span>
魏书十二

2. <span id="卷十二·魏书十二·崔毛徐何邢鲍司马传第十二-2"></span>
三国志十二崔毛徐何邢鲍司马传第十二
<span class="c1">◎刘咸炘曰：操矫汉末虚浮之弊，而尚刑名，以严御下，而崔、毛诸人，以清严应之。然两严相遇，固必不容矣，此不独崔、毛诸人之得失也，治道张弛之变于此。观之上篇诸人，乃东京清节之后劲，此编则曹魏刑名之前茅也。承祚立此二传极有意，惜未自详发耳。◎又曰：崔、毛、徐、何，皆为东曹及尚书典选举，邢亦为东曹，何、邢又皆为太子傅。邢颙谏废丕，与崔、毛同。鲍勋在东宫，持法典与何、邢同，为宫正执法与徐奕同。司马芝亦以执法称。</span>

3. <span id="卷十二·魏书十二·崔毛徐何邢鲍司马传第十二-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：擎骥</span>
<span class="c1">复校：擎骥</span>

## 崔琰

1. <span id="卷十二·魏书十二·崔毛徐何邢鲍司马传第十二-崔琰-1"></span>
崔琰字季珪，清河东武城人也。
<span class="c1">◎《郡国志》：冀州清河国东武城。◎刘昭注：桓帝建和二年，清河改为甘陵。◎王先谦曰：建安十一年，国除为郡。三国魏为清河郡。黄初三年，封曹贡为清河王，四年，国除为郡。◎惠栋曰：○郦元云：定襄有武城，故加东。○《太平寰宇记》卷五十八：《史记》“平原君封东武城”，即此。盖以定襄有武城，同属赵，故此加东也。◎《一统志》：东武城故城，今山东临清州武城县治。</span>
少朴讷，好击剑，尚武事。年二十三，乡移为正，
<span class="c1">◎何焯曰：此“正”，疑即正卒、羡卒之正。◎沈钦韩曰：○《汉官仪》：民年二十三为正，〖谓正卒。〗一岁以为卫士，一岁为材官、骑士，习射御、骑驰、战阵，年五十六老衰，乃得免为民。○盖为文学弟子，则复其身。</span>
始感激，读《论语》、《韩诗》。
<span class="c1">◎《汉书·艺文志》：《诗经》，二十八卷，鲁、齐、韩三家。◎应劭曰：申公作《鲁诗》，后苍作《齐诗》，韩婴作《韩诗》。</span>
至年二十九，乃结公孙方等就郑玄受学。
<span class="c1">◎《艺文类聚》卷二十七引崔琰《述初赋》曰：琰性顽口讷，至二十九，初阅书传，闻北海有郑征君者，当世名儒，遂往造焉。道由齐都，而作《述初赋》曰：有郑氏之高训，吾将往乎发矇，濯余发于兰池，振余佩于清风，望高密以亟征，戾衡门而造止。觌游、夏之峨峨，听大猷之篇记。高洪岸之耿介，羡安期之长生。登州山以永望，临洞浦之广溟。左扬波于旸谷，右濯岸于濛汜。运混元以升降，与三光而终始。蓬莱蔚其潜兴，瀛壶崛以骈罗。列金台之嵼，方玉阙之嵯峨。</span>
学未期，徐州黄巾贼攻破北海，玄与门人到不其山避难。
<span class="c1">◎赵一清曰：○《前汉书·地理志》：琅邪郡不其。○如淳曰：其，音基。○《续汉志·郡国志》作“不期”，属东莱。盖山在其境也。○《方舆纪要》卷三十六：不其山在胶州即墨县东南四十里。○《续志》注引《三齐记》云：郑玄教授不期山，山下生草大如薤，叶长一尺余，坚韧异常，土人名曰 “康成书带”。◎《一统志》：不其故城，在今山东莱州府即墨县西南不其社。</span>
时谷籴县乏，玄罢谢诸生。
<span class="c1">◎范《书·郑玄传》：玄自游学，十余年乃归乡里。家贫，客耕东莱，学徒相随，已数百千人。◎惠栋曰：○《三齐略记》云：郑司农常居南成城南山中教授，黄巾乱，乃遣生徒崔琰诸贤于此，挥涕而散。</span>
琰既受遣，而寇盗充斥，西道不通。于是周旋青、徐、兖、豫之郊，
<span class="c1">◎《太平寰宇记》卷二十“文登县昌山”引《郡国记》云：昌阳县有巨神岛，有祠，能行云雨。崔琰避黄巾于此山。◎《郡国志》：青州东莱郡昌阳。◎《一统志》：今莱阳县东南二十五里昌山南。</span>
东下寿春，南望江、湖。自去家四年乃归，以琴书自娱。

2. <span id="卷十二·魏书十二·崔毛徐何邢鲍司马传第十二-崔琰-2"></span>
大将军袁绍闻而辟之。时士卒横暴，掘发丘陇，琰谏曰：“昔孙卿有言：‘士不素教，甲兵不利，虽汤、武不能以战胜。’今道路暴骨，民未见德，宜敕郡县掩骼埋胔，
<span class="c1">◎《礼记·月令篇》：孟春之月，掩骼埋胔。◎郑注：谓死气逆生也。骨枯曰骼，肉腐曰胔。◎骼，音格。胔，疾智切。</span>
示憯怛之爱，追文王之仁。”
<span class="c1">◎《新序》：周文王作灵台及为池沼，掘地得死人之骨。文王曰：“更葬之。”天下闻之，皆曰：“文王贤矣！泽及枯骨，况于人乎！”</span>
绍以为骑都尉。后绍治兵黎阳，
<span class="c1">◎《郡国志》：兖州东郡白马县，有黎阳津。◎《水经注》：黎阳津，一名白马津，津之东南有白马城。◎在今河南卫辉府滑县西北三十里。</span>
次于延津，
<span class="c1">◎《郡国志》：兖州陈留郡酸枣县。◎杜预曰：县北有延津。◎今河南卫辉府延津县东北。</span>
琰复谏曰：“天子在许，民望助顺，不如守境述职，以宁区宇。”
<span class="c1">◎李安溪曰：为绍书策者，惟此数语近正耳。</span>
绍不听，遂败于官渡。
<span class="c1">官渡，见《武纪》建安四年。</span>
及绍卒，二子交争，争欲得琰。琰称疾固辞，由是获罪，幽于囹圄，赖阴夔、陈琳营救得免。
<span class="c1">阴夔，见《武纪》建安九年。陈琳，见《王粲传》。</span>

3. <span id="卷十二·魏书十二·崔毛徐何邢鲍司马传第十二-崔琰-3"></span>
太祖破袁氏，领冀州牧，辟琰为别驾从事，
<span class="c1">◎刺史官属有别驾从事，或但云别驾。◎杜佑云：旧解以为别乘传车，故曰别驾。◎胡三省曰：别驾从事，州牧行部，则奉引录众事。</span>
谓琰曰：“昨案户籍，可得三十万众，故为大州也。”
<span class="c1">◎沈家本曰：○《续汉志》：冀州领郡国九，共户九十万八千有五，口四百一万三千三十三，此永和五年户口数也。○此云“三十万众”，则不及十之一也。</span>
琰对曰：“今天下分崩，九州幅裂，二袁兄弟亲寻干戈，
<span class="c1">◎《左传》：昔高辛氏有二子，日寻干戈。◎杜预曰：寻，用也。</span>
冀方蒸庶，
<span class="c1">◎《诗·大雅》：天生烝民。◎郑《笺》云：烝，众也。</span>
暴骨原野。未闻王师仁声先路，存问风俗，救其涂炭，而校计甲兵，
<span class="c1">毛本“校”作“挍”，误。《御览》作“计校甲兵”。</span>
唯此为先，斯岂鄙州士女所望于明公哉！”太祖改容谢之。于时宾客皆伏失色。
<span class="c1">◎胡三省曰：此操之所以重崔琰，而亦不能不害崔琰也。</span>

4. <span id="卷十二·魏书十二·崔毛徐何邢鲍司马传第十二-崔琰-4"></span>
太祖征并州，
<span class="c1">建安十年，并州刺史高幹复以并州叛。</span>
留琰傅文帝于邺。世子仍出田猎，变易服乘，志在驱逐。琰书谏曰：“盖闻盘于游田，《书》之所戒，
<span class="c1">◎《尚书·无逸篇》：周公曰：“文王不敢盘于游田。”</span>
鲁隐观鱼，《春秋》讥之，
<span class="c1">◎《春秋·隐公五年》：公矢鱼于棠。◎杜注：书陈鱼，以示非礼也。书棠，讥远地也。</span>
此周、孔之格言，二经之明义。殷鉴夏后，《诗》称不远，
<span class="c1">◎《诗·大雅·荡之什》：殷鉴不远，在夏后之世。</span>
子卯不乐，《礼》以为忌，
<span class="c1">◎《礼记·檀弓下》：晋知悼子卒，平公饮酒，杜蒉曰：“子卯不乐。”◎郑注：纣以甲子死，桀以乙卯亡，王者谓之疾日，不以举乐为吉事。</span>
此又近者之得失，不可不深察也。袁族富强，公子宽放，盘游滋侈，义声不闻，哲人君子，俄有色斯之志，
<span class="c1">◎《论语》：色斯举矣。◎《集解》云：见颜色不善，则去之。</span>
熊罴壮士，堕于吞噬之用，固所以拥徒百万，跨有河朔，
<span class="c1">◎沈家本曰：《荀攸传》“袁氏据四州之地，带甲十万”，而此云“百万”者，彼举带甲而言，此言其民数之众。上文言“冀州得三十万”，则四州之众不过如此。</span>
无所容足也。今邦国殄瘁，惠康未洽，士女企踵，所思者德。况公亲御戎马，上下劳惨，世子宜遵大路，慎以行正，思经国之高略，内鉴近戒，
<span class="c1">毛本“近”作“述”，误。</span>
外扬远节，深惟储副，以身为宝。而猥袭虞旅之贱服，忽驰骛而陵险，志雉兔之小娱，忘社稷之为重，斯诚有识所以恻心也。唯世子燔翳捐褶，
<span class="c1">◎潘岳《射雉赋》序曰：以讲肄之余暇，而习媒翳之事。◎徐爰注：翳者，所隐以射者也。◎钱大昭曰：○《晋书·舆服志》云：袴褶之制，未详所起，近世凡车驾亲戎，中外戒严服之。○又云：大戟一队九人，楯一队，刀楯一队，弓一队，弩一队，队各五十人，黑袴褶。◎周寿昌曰：○《御览·服章部》引《晋义熙起居注》：安帝自荆州至新亭，诏曰：“诸侍官戎行之时，不备朱服，悉令袴褶从也。”○足征褶是戎装便服。</span>
以塞众望，不令老臣获罪于天。”世子报曰：“昨奉嘉命，惠示雅数，
<span class="c1">何焯校改“数”作“疏”。</span>
<span class="c1">◎吴金华曰：“雅数”似不辞，“雅疏”亦罕见。朱起风《辞通》以为 “雅数”通“雅素”，犹言情素。可备一说。今检《群书治要》卷二十五，其文作“雅教”，较为明顺。</span>
欲使燔翳捐褶，翳已坏矣，褶亦去焉。后有此比，蒙复诲诸。”

5. <span id="卷十二·魏书十二·崔毛徐何邢鲍司马传第十二-崔琰-5"></span>
太祖为丞相，琰复为东、西曹掾属征事。
<span class="c1">◎《邴原传》：辟原为司空掾，徙署丞相征事。崔琰为东曹掾。◎裴注引《献帝起居注》曰：建安十五年，初置征事二人，原与平原王烈俱以选补。◎《通鉴》：建安十三年六月，以曹操为丞相，操以别驾崔琰为丞相西曹掾。◎据此，则琰始为西曹掾，继为东曹掾，后为征事。细绎“复为东曹掾属征事”一语，则下文“初授东曹时”乃追述也。</span>
初授东曹时，教曰：“君有伯夷之风，史鱼之直，贪夫慕名而清，壮士尚称而厉，斯可以率时者已。故授东曹，往践厥职。”魏国初建，拜尚书。
<span class="c1">建安十八年，魏置五曹尚书。</span>
时未立太子，临菑侯植有才而爱。太祖狐疑，以函令密访于外。唯琰露板答曰：“盖闻《春秋》之义，立子以长，
<span class="c1">◎胡三省曰：○露板，不封也。○《春秋公羊传》曰：立嫡以长不以贤，立子以贵不以长。</span>
加五官将仁孝聪明，宜承正统。琰以死守之。”
<span class="c1">◎何焯曰：以密函下访，乃露板以答，非所以处骨肉之间，季珪之祸实萌于此。</span>
植，琰之兄女婿也。太祖贵其公亮，喟然叹息。
<span class="c1">◎《世语》曰：植妻衣绣，太祖登台见之，以违制命，还家赐死。
<span class="c2">◎《毛玠传》：虽贵宠之臣，舆服不过度。◎胡三省曰：以违制命罪植妻，则当时盖禁衣锦绣也。◎赵一清曰：○《晋舆服志》：魏明帝始制天子服刺绣，公卿服织成文。今植妻以衣绣违制赐死，则其令不始于明帝也。</span>
</span>
迁中尉。
<span class="c1">◎建安十八年，魏国初置中尉。黄初元年，改为执金吾。◎胡三省曰：中尉，秦官，汉因之。至武帝改为执金吾。今操复置中尉，实则汉执金吾之职也。</span>

6. <span id="卷十二·魏书十二·崔毛徐何邢鲍司马传第十二-崔琰-6"></span>
琰声姿高畅，眉目疏朗，须长四尺，甚有威重，朝士瞻望，而太祖亦敬惮焉。
<span class="c1">◎《史通·暗惑篇》云：○《魏志》注《语林》曰：匈奴遣使人来朝，太祖令崔琰在座，而己握刀侍立。既而使人问匈奴使者曰：“曹公何如？”对曰：“曹公美则美矣，而侍立者非人臣之相。”太祖乃追杀使者。○难曰：昔孟阳卧床，诈称齐后；纪信乘纛，矫号汉王。或主遘屯蒙，或朝罹兵革，故权以取济，事非获已。如崔琰本无此急，何得以臣代君者哉？且凡称人君，皆慎其举措，况魏武经纶霸业，南面受朝，而使臣居君座，君处臣位，将何以使万国具瞻，百僚成瞩也？又汉代之于匈奴，其为绥抚勤矣，虽复赂以金帛，结以亲姻，犹恐虺毒不悛，狼心易扰，如辄杀其使者不显罪名，复何以怀四夷于外蕃，建五利于中国？且曹公必以所为过失，惧招物议，故诛彼行人，将以杜兹谤口，而言同纶綍，声徧寰区，欲盖而彰，止益其辱，虽愚暗之主犹所不为，况英略之君岂其若是！夫刍荛鄙说，闾巷谰言，凡如此书，通无击难，而裴引《语林》斯事，编入《魏史》注中，持彼虚词乱兹实录，盖曹公多诈，好立诡谋，流俗相欺，遂为此说。故特申掎摭辩其疑误者焉。◎浦起龙曰：检《魏志》注，不见此段，殊不可晓。◎赵一清曰：世期未尝采此事入注，不审知几所云何谓？◎梁章钜说亦同。◎周寿昌曰：今注并无此条，而《史通》讥之者，盖当刘氏时唐本尚有，后人因刘氏之讥，故为删削，至今遂承而刊去也。</span>
<span class="c1">◎《先贤行状》曰：琰清忠高亮，雅识经远，推方直道，正色于朝。魏氏初载，
<span class="c2">毛本“氏”作“士”，误。</span>
委授铨衡，总齐清议，十有余年。文武群才，多所明拔。朝廷归高，天下称仁。
<span class="c2">宋本“仁”作“平”，各本同。毛本、官本作“仁”。</span>
</span>
琰尝荐钜鹿杨训，虽才好不足，而清贞守道，太祖即礼辟之。后太祖为魏王，训发表称赞功伐，褒述盛德。时人或笑训希世浮伪，谓琰为失所举。琰从训取表草视之，与训书曰：“省表，事佳耳！时乎时乎，会当有变时。”
<span class="c1">◎姚范曰：阅之情事不畅，大意言时有適然，不能拘于一辙而不变也。</span>
琰本意讥论者好谴呵而不寻情理也。有白琰此书傲世怨谤者，太祖怒曰：“谚言‘生女耳’，‘耳’非佳语。
<span class="c1">◎王鸣盛曰：○《谷音》柯芝诗：耳耳非佳语，陆陆难为颜。○以“耳耳”连读，此宋季人读，恐不可据。按文，当以“生女耳”为句。</span>
‘会当有变时’，意指不逊。”
<span class="c1">◎胡三省曰：以“会当有变”为“意指不逊”。</span>
于是罚琰为徒隶，使人视之，辞色不挠。太祖令曰：“琰虽见刑，而通宾客，门若市人，对宾客虬须直视，若有所瞋。”
<span class="c1">◎胡三省曰：虬须，卷须也。直视者，目不他瞩也。瞋者，怒目也。</span>
遂赐琰死。
<span class="c1">◎《毛玠传》：崔琰既死，玠内不悦，有白玠者，收玠付狱。◎《和洽传》：洽陈琰素行有本，求案实其事。太祖令曰：“今言事者白玠不但谤吾，乃复为崔琰觖望。此损君臣恩义，妄为死友怨叹，殆不可忍也。”</span>
<span class="c1">◎《魏略》曰：人得琰书，以裹帻笼，持其笼行部道中。
<span class="c2">◎宋本“部”作“都”。◎官本《考证》曰：宋本无“持其笼”三字。
<span class="c3">吴金华以宋本因涉上文“笼”字而脱“持其笼三字，并以都道为都市中四通八达之路为说，详彼。</span>
</span>
时有与琰宿不平者，遥见琰名著帻笼，从而视之，遂白之。
<span class="c2">◎姚范曰：按《徐奕传》注，白崔者丁仪也。</span>
太祖以为琰腹诽心谤，乃收付狱，髡刑输徒。前所白琰者又复白之云：“琰为徒，虬须直视，心似不平。”时太祖亦以为然，遂欲杀之。乃使清公大吏往经营琰，
<span class="c2">关德仁以经营作窥探、打听为说，详彼。</span>
教吏曰：
<span class="c2">宋本“教”作“敕”。</span>
“三日期消息。”琰不悟，后数日，吏故白琰平安。公忿然曰：
<span class="c2">吴金华据全书行文之例，改“公”为“太祖”。</span>
“崔琰必欲使孤行刀锯乎！”吏以是教告琰，琰谢吏曰：“我殊不宜，不知公意至此也！”遂自杀。
<span class="c2">◎或曰：魏武之必除孔北海，势固宜尔。若崔季珪，本为操之心膂，徒以口语猜嫌杀之，残恶极矣。◎弼按：魏武有篡夺之心，而又欲避篡夺之名，琰与训书不啻窥见其隐衷，发泄其诡谋，故深恶之，而置诸死地也。</span>
</span>

7. <span id="卷十二·魏书十二·崔毛徐何邢鲍司马传第十二-崔琰-7"></span>
始琰与司马朗善，晋宣王方壮，琰谓朗曰：“子之弟聪哲明允，刚断英跱，殆非子之所及也。”
<span class="c1">《通鉴》作“君弟聪亮明允，刚断英特。”</span>
<span class="c1">◎臣松之案：跱，或作“特”，窃谓“英特”为是也。</span>
朗以为不然，而琰每秉此论。琰从弟林，少无名望，虽姻族犹多轻之，而琰常曰：“此所谓大器晚成者也，
<span class="c1">◎或曰：马援兄况谓援“大才当晚成”，琰言盖本此。</span>
终必远至。”涿（县）[郡]孙礼、卢毓始入军府，琰又名之曰：“孙疏亮亢烈，刚简能断，卢清警明理，百炼不消，皆公才也。”后林、礼、毓咸至鼎辅。及琰友人公孙育、
<span class="c1">宋本“育”作“方”。</span>
宋階早卒，琰抚其遗孤，恩若己子。其鉴识笃义，类皆如此。
<span class="c1">◎袁宏《三国名臣序赞》曰：邈哉崔生，体正心直，天骨疏朗，墙宇高嶷。忠存轨迹，义形风色，思树芳兰，翦除荆棘。人恶其上，时不容哲。琅琅先生，雅仗名节。虽遇尘雾，犹振霜雪。运极道治，碎此明月。</span>
<span class="c1">◎《魏略》曰：明帝时，崔林尝与司空陈群共论冀州人士，称琰为首。群以“智不存身”贬之。林曰：“大丈夫为有邂逅耳，即如卿诸人，良足贵乎！”
<span class="c2">◎赵一清曰：陈长文为人轻薄如此，况玄伯乎！</span>
</span>

8. <span id="卷十二·魏书十二·崔毛徐何邢鲍司马传第十二-崔琰-8"></span>
初，太祖性忌，有所不堪者，鲁国孔融、
<span class="c1">◎《郡国志》：豫州鲁国治鲁。◎《一统志》：今山东兖州府曲阜县治。</span>
<span class="c1">◎融字文举。◎《续汉书》曰：融，
<span class="c2">宋本无“曰”字，毛本“融”作“曰”，均误。</span>
孔子二十世孙也。
<span class="c2">◎《世说·言语篇》注引《续汉书》云：融，孔子二十四世孙。</span>
高祖父尚，钜鹿太守。父宙，太山都尉。
<span class="c2">◎范《书·桓帝纪》：永寿元年七月，初置太山、琅邪都尉官。◎《汉官仪》曰：秦郡有尉一人，典兵禁，捕盗贼，景帝更名都尉，建武（十）〈六〉年省，唯边郡往往置都尉及属国都尉。◎今二郡盗贼不息，故置。◎王先谦曰：官本《后汉书·孔融传》“宙”作“伷”。◎惠栋曰：○《泰山都尉碑》作“宙”。○《碑》云：字季将，孔子十九世孙，〖○弼按：据此，则《世说》注云“融，二十四世孙”误。〗卒于延熹六年正月乙未，年六十一。○后汉别有孔伷字公绪者，非融父也。◎周寿昌曰：《韩敕碑阴》“郎中鲁孔宙季将”，《魏志·武帝纪》、《许靖传》“伷字公绪”，乃献帝时人，宙则灵帝时人。◎丁绍基《求是斋金石跋》卷一云：《太山都尉孔宙碑》，碑在今曲阜县孔庙。后汉有豫州刺史孔伷字公绪，见《臧洪传》，又见《符融传》“荐达郡士范冉、韩卓、孔伷等三人”，符融系陈留浚仪人，则孔伷系陈留郡人，与此碑系孔融之父孔宙有别。</span>
融幼有异才，
<span class="c2">◎《融家传》曰：兄弟七人，融第六。幼有自然之性，年四岁时，每与诸兄共食梨，融辄引小者。大人间其故，答曰：“我小儿，法当取小者。”由是宗族奇之。◎惠栋曰：○宙七子，融之外，惟孔谦字德让，历仕郡、诸曹吏，见《孔谱碣》；孔裦字文礼，
<span class="c3">裦，下文裴注作“襃”。</span>
见《史晨碑》。○洪适曰：宙子载于谱录者，惟有谦、裦、融三人。◎侯康曰：○《御览·四百九》引《会稽典录》：盛宪字孝章，初为台郎。尝出游，逢一童子，容貌非常，宪怪而问之，是鲁国孔融，年十余岁。宪下车执融手，载以归舍，与融谈宴，结为兄弟。○案，此当亦融随父诣京师时事。</span>
时河南尹李膺有重名，敕门下简通宾客，非当世英贤及通家子孙弗见也。融年十余岁，
<span class="c2">范《书》作“年十岁”，《世说·言语篇》及注引《融别传》同。</span>
欲观其为人，遂造膺门，语门者曰：“我，李君通家子孙也。”膺见融，问曰：“高明父祖
<span class="c2">吴金华驳郭麐之说，以高明非长者呼卑幼之称，而系敬辞，说详彼。</span>
尝与仆周旋乎？”融曰：  “然。先君孔子与君先人李老君，同德比义而相师友，则融与君累世通家也。”众坐奇之，佥曰：“异童子也。”
<span class="c2">◎惠栋曰：《御览》引《■汉书》云：
<span class="c3">《■汉书》，别本《御览》以所引自范晔《后汉书》，案今范《书》且无此语，故惠栋语中阙之，以未详载于何籍之故也。</span>
膺大悦，引坐谓曰：“卿欲食乎？”融曰：“须食。”膺曰：“教卿为客之礼，主人问食，但让不须。”融曰：“不然。教君为主之礼，但置饮食，不须问客。”膺曰：“吾将老死，不见卿富贵也。”后与膺谈论百家经史，应答如流，膺不能下之。</span>
太中大夫陈炜后至，
<span class="c2">《世说》“炜”作“韪”。</span>
同坐以告炜，炜曰：“人小时了了者，大亦未必奇也。”融答曰：“即如所言，君之幼时，岂实慧乎？”
<span class="c2">◎范《书·融传》作“融应声曰‘观君所言，将不早慧乎’”。◎或曰：观融答炜语，即可卜其后必以口舌取祸。◎何焯曰：长大失学，故无奇。融此对却轻薄。</span>
膺大笑，顾谓曰：“高明长大，必为伟器。”
<span class="c2">◎范《书·融传》：年十三，丧父，哀悴过毁，扶而后起，州里归其孝。</span>
山阳张俭，以忠正为中常侍侯览所忿疾，览为刊章下州郡捕俭。
<span class="c2">◎范《书·张俭传》：俭为东部督邮。时中常侍侯览家在防东，残暴百姓，所为不轨。俭举劾览及其母罪恶，请诛之。览遏绝章表，并不得通，由是结仇。于是刊章讨捕。俭得亡命，困迫遁走，望门投止，莫不重其名行，破家相容。其所经历，伏重诛者以十数。</span>
俭与融兄襃有旧，亡投襃，遇襃出。时融年十六，
<span class="c2">◎潘眉曰：侯览捕张俭事在建宁二年，融建安十三年见杀，年五十六，则建宁二年已十七岁。</span>
俭以其少不告也。融知俭长者，有窘迫色，谓曰：“吾独不能为君主邪！”因留舍藏之。后事泄，国相以下
<span class="c2">鲁国相也。</span>
密就掩捕，俭得脱走，登时收融及襃送狱。融曰：“保纳藏舍者融也，融当坐之。”襃曰：“彼来求我，罪我之由，非弟之过，我当坐之。”兄弟争死，
<span class="c2">◎范《书·融传》：吏问其母，母曰：“家事任长，妾当其辜。”一门争死。</span>
郡县疑不能决，乃上谳，
<span class="c2">◎李贤曰：○《前书音义》：谳，请也。</span>
诏书令襃坐焉。融由是名震远近，
<span class="c2">◎或曰：兄死，弟于心何安？名震远近，亦何为哉？</span>
与平原陶丘洪、陈留边让
<span class="c2">陶丘洪，事见《荀攸传》注引《汉末名士录》。让，事见《武纪》建安二十五年注引《曹瞒传》，又见《袁绍传》注引《魏氏春秋》。</span>
并以俊秀，为后进冠盖。融持论经理不及让等，而逸才宏博过之。司徒、大司马辟举高第，
<span class="c2">冯本“大司马”作“大将军”，大将军何进也。</span>
累迁北军中候、
<span class="c2">◎北军中候，见本志《刘表传》。范《书·融传》作“中军候”。◎刘邠曰：汉官无中军候，唯有北军中候耳。◎《刊误补遗》曰：○《郭仲奇碑》额云：北军中候。○《祝睦碑》云：北军军中候。○然《仲奇碑》中但云“拜军中候”，不言“北军”，与额不同。《郭究碑》亦但以“军中”称之者，盖当时官称所尚如此。《北海传》当云“军中候”，其文倒耳，无脱字也。◎沈家本曰：○《续志》：北军中候，一人，六百石。本注云：旧有中垒校尉，领北军营垒之事，中兴省，但置中候，以监五营。○然则“北军中候”不得省“北”字，亦不得增“军”字。碑文所言，或当时流俗沿用，非其实也。◎王先谦曰：中候，自中兴以来始有北军军中候之称，其辞或省，则曰“北军中候”、“军中候”云。</span>
虎贲中郎将、
<span class="c2">虎贲中郎将，见《后妃传·甄后传》。</span>
北海相，
<span class="c2">◎范《书·融传》：辟司徒杨赐府。河南尹何进当迁为大将军，杨赐遣融奉谒贺进，不时通，融即夺谒还府，投劾而去。河南官属耻之，私遣剑客欲追杀融。客有言于进曰：“孔文举有重名，将军若造怨此人，则四方之士引领而去矣。不如因而礼之。”进然之，既拜辟融举第，为侍御史，后辟司空掾，拜中军候，在职三日，迁虎贲中郎将。会董卓废立，融每因对答，辄有匡正之言，以忤卓旨，转为议郎。时黄巾寇数州，而北海最为贼冲，卓乃讽三府同举融为北海相。</span>
时年三十八。
<span class="c2">冯本作“三十八”，各本皆作“二十八”。〖成都局本作“三十八”。〗按融为北海相在董卓废立、忤卓旨之后，证以在郡六年，刘备表领青州刺史，建安元年征还为将作大匠，距建安十三年融死时年五十六，则此时適为三十八岁无疑。</span>
承黄巾残破之后，修复城邑，崇学校，设庠序，举贤才，显儒士。以彭璆为方正，邴原为有道，王脩为孝廉。告高密县为郑玄特立一乡，名为郑公乡。
<span class="c2">◎范《书·郑玄传》：国相孔融深敬于玄，屣履造门，告高密县为玄特立一乡，曰：“昔齐置士乡，越有君子军，皆异贤之意也。郑君好学，实怀明德。昔太史公、廷尉吴公、谒者仆射邓公，皆汉之名臣。又南山四皓有园公、夏黄公，潜光隐耀，世加其高，皆悉称公。然则公者仁德之正号，不必三事大夫也。今郑君乡宜曰郑公乡。昔东海于公仅有一节，犹或戒乡人侈其门闾，矧乃郑公之德，而无驷牡之路！可广开门衢，令容高车，号为通德门。”</span>
又国人无后，及四方游士有死亡者，皆为棺木以殡葬之。
<span class="c2">冯本“以”作“而”。</span>
郡人甄子然
<span class="c2">◎宋本“甄”作“郑”。《御览·八百四十一》作“邓”。◎范《书·第五种传》：种坐徙朔方，孙斌谓友人高密甄子然曰：“第五使君当投裔土，吾今方追使君，若奉以还，将以付子。”种得脱归，匿于甄氏。◎惠栋曰：○《郑志》载《答甄子然难礼》，盖与林硕孝存同为康成之友，惜逸其名。○孔融《教高密令》曰：志士甄子然告困，焉得爱釜庾之问，以惕烈士之心。与豆三斛，后乏复言。〖此四字据《御览》补。〗○当是恤子然之后也。◎洪颐煊曰：袁宏《纪》有北海甄子然送张俭事，范史《俭传》不载。</span>
孝行知名，
<span class="c2">◎沈家本曰：范史“孝”上有“临”字，“行”作“存”，临孝存，人姓名也，疑此讹夺。</span>
早卒，融恨不及之，乃令配食县社。其礼贤如此。在郡六年，刘备表融领青州刺史。
<span class="c2">◎袁宏《紀》：兴平元年，融与陶谦谋迎天子还洛阳，会曹操袭徐州而止。◎《通鉴》：兴平元年，徐州牧陶谦卒，州人迎刘备。融谓备曰：“今日之事，百姓与能，天与不取，悔不可追。”备遂领徐州。</span>
建安元年，征还为将作大匠，
<span class="c2">◎《续百官志》：将作大匠，一人，二千石，掌修作宗庙、路寝、宫室、陵园土木之功，并树桐梓之类列于道侧。◎《通鉴》：建安二年三月，诏将作大匠孔融持节拜袁绍大将军，兼督冀、青、幽、并四州。</span>
迁少府。
<span class="c2">少府，见《武纪》建安三年。</span>
每朝会访对，辄为议主，诸卿大夫寄名而已。
<span class="c2">◎融上书荐谢该，见范《书·儒林传》。◎《秦子》曰：孔文举为北海相，有父丧，哭泣墓侧，色无憔悴，文举杀之。有母病瘥，思食新麦，家无，乃盗邻人熟麦而进之。文举闻，特赏之。盗而不罪者，以为劝养于母也。哭而见杀者，以为哀而不实也。</span>
◎司马彪《九州春秋》曰：融在北海，
<span class="c2">吴本、毛本 “在”作“住”，误。</span>
自以智能优赡，溢才命世，当时豪俊
<span class="c2">宋本“俊”作“杰”。</span>
皆不能及。亦自许大志，且欲举军曜甲，与群贤要功，自于海岱结殖根本，不肯碌碌如平居郡守，事方伯、赴期会而已。然其所任用，好奇取异，皆轻剽之才。至于稽古之士，谬为恭敬，礼之虽备，不与论国事也。
<span class="c2">宋本“事”作“政”。</span>
高密郑玄，称之郑公，执子孙礼。
<span class="c2">执子孙礼，解见《贾诩传》。</span>
及高谈教令，盈溢官曹，辞气温雅，可玩而诵。论事考实，难可悉行。但能张磔网罗，
<span class="c2">◎胡三省曰：磔，陟格翻，开也。</span>
其自理甚疏。租赋少稽，一朝杀五部督邮。
<span class="c2">◎《续百官志》：郡监属县，有五部督邮，曹掾一人。</span>
奸民污吏，猾乱朝市，亦不能治。幽州精兵乱，至徐州，卒到城下，举国皆恐。融直出说之，令无异志。遂与别校谋夜覆幽州，幽州军败，悉有其众。无几时，还复叛亡。黄巾将至，融大饮醇酒，躬自上马，御之涞水之上。
<span class="c2">◎谢鍾英曰：时北海治剧，涞水当与剧县相近。◎赵一清曰：○涞水，当是“沐水”之讹，水在朱虚县南。○《寰宇记》卷十八：朱虚故城，在青州临朐县东六十里，孔融为黄巾贼所败，曾保此城。◎弼按：在朱虚南者，汶水也，沭水也，当作“汶水”，或作“沭水”，“涞”、“沐”均误。◎范《书·融传》：融到郡，收合士民，起兵讲武，驰檄飞翰，引谋州郡。贼张饶等群辈二十万众从冀州还，融逆击，为饶所败，乃收散兵保朱虚县，稍复鸠集吏民为黄巾所误者男女四万余人。时黄巾复来侵暴，融乃出屯都昌，为贼管亥所围。融逼急，乃遣东莱太史慈求救于平原相刘备。备惊曰：“孔北海乃复知天下有刘备邪！”即遣兵三千救之，乃散走。</span>
寇令上部与融相拒，两翼径涉水，直到所治城。城溃，融不得入，转至南县，左右稍叛。连年倾覆，事无所济，遂不能保障四境，弃郡而去。后徙徐州，以北海相自还领青州刺史，治郡北陲。欲附山东，外接辽东，得戎马之利，建树根本，孤立一隅，不与共也。于时曹、袁、公孙共相首尾，战士不满数百，谷不至万斛。王子法、刘孔慈凶辩小才，信为腹心。左承祖、
<span class="c2">◎范《书·融传》作“左丞黄祖”，《通鉴》作“左承祖”。◎赵一清曰：其时有两黄祖。◎钱大昕曰：黄祖非融所杀，承、丞，古通用。</span>
刘义逊清隽之士，备在坐席而已，言此民望，不可失也。丞祖劝融自托强国，融不听而杀之，义逊弃去。遂为袁谭所攻，自春至夏，城小寇众，流矢雨集。然融凭几安坐，读书论议自若。城坏众亡，身奔山东，
<span class="c2">◎《通鉴》作“东山”。◎胡注：都昌县之东山也。◎弼按：融出屯都昌，在黄巾复来侵暴之时，非袁谭来攻之时，是否为都昌之东山，不能无疑。</span>
室家为谭所虏。◎张璠《汉纪》曰：融在郡八年，仅以身免。帝初都许，融以为宜略依旧制，定王畿，正司隶所部为千里之封，乃引公卿上书言其义。
<span class="c2">◎袁宏《纪》：建安九年九月，太中大夫孔融上书曰： “臣闻先王分九圻以远及近，《春秋》内诸夏而外夷狄。《诗》云“封畿千里，惟民所止”，故曰天子之居，必以众大言之。周室既衰，六国力征授赂，割裂诸夏，镐京之制，商邑之度，历载弥久，遂以暗昧。秦兼天下，政不遵旧，革划五等，扫灭侯甸，筑城万里，滨海立门，欲以六合为一区，五服为一家。关卫不要，遂使陈、项作难，家庭临海，击柝不救。圣汉因循，未之匡改，犹依古法。颍川、南阳、陈留、上党，三河近郡，不封爵诸侯。臣愚以为千里国内，可略从《周官》六乡、六遂之文，分取北郡，皆令属司隶校尉，以正王赋，以崇帝室。役自近以宽远，繇华贡献，外薄四海，揆文奋武，各有典书。◎《通鉴》：操疑融所论建渐广，益惮之。◎胡三省曰：○《周礼》：方千里曰国畿，其外方五百里曰侯畿。○郑玄曰：畿，限也。○千里寰内，不以封建，则操不可以居邺矣，故惮之。◎范《书·融传》：太傅马日磾丧还，朝廷议欲加礼。融乃独议曰：“日磾以上公之尊，秉旄节之使，衔命直指，宁辑东夏，而曲媚奸臣，为所牵率，章表署用，辄使首名，附下罔上，奸以事君。昔国佐当晋军而不挠，宜僚临白刃而正色。王室大臣，岂得以见胁为辞！又袁术僭逆，非一朝一夕，日磾随从，周旋历岁。《汉律》，与罪人交关三日已上，皆应知情。《春秋》鲁叔孙得臣卒，以不发扬襄仲之罪，贬不书日。郑人讨幽公之乱，斫子家之棺。圣上哀矜旧臣，未忍追治，不宜加礼。”朝廷从之。〖袁宏《纪》在建安二年。〗时论者多欲复肉刑。融乃建议曰：“古者敦厖，善否不别，吏端刑清，政无过失。百姓有罪，皆自取之。末世陵迟，风化坏乱，政挠其俗，法害其人。故曰：“上失其道，民散久矣。”而欲绳之以古刑，投之以残弃，非所谓与时消息者也。纣斫朝涉之胫，天下谓为无道。夫九牧之地，千八百君，若各刖一人，是下常有千八百纣也。求俗休和，弗可得已。且被刑之人，虑不念生，志在思死，类多趋恶，莫复归正。夙沙乱齐，伊戾祸宋，赵高、英布，为世大患。不能止人，遂为非也，適足绝人还为善耳。虽忠如鬻拳，信如卞和，智如孙膑，冤如巷伯，才如史迁，达如子政，一离刀锯，没世不齿。是太甲之思庸，穆公之霸秦，南睢之骨立，卫武之初筵，陈汤之都赖，魏尚之守边，无所复施也。汉开改恶之路，凡为此也。故明德之君，远度深惟，弃短就长，不苟革其政者也。”朝廷善之，卒不改焉。是时荆州牧刘表不供职贡，多行僭伪，遂乃郊祀天地，拟斥乘舆。诏书班下其事。融上疏曰：“窃闻领荆州牧刘表桀逆放恣，所为不轨，至乃郊祭天地，拟仪社稷。虽昏僭恶极，罪不容诛，至于国体，宜且讳之。何者？万乘至重，天王至尊，身为圣躬，国为神器，陛级县远，禄位限绝，犹天之不可阶，日月之不可踰也。每有一竖臣，辄云图之，若形之四方，非所以杜塞邪萌。愚谓虽有重戾，必宜隐忍。贾谊所谓掷鼠忌器，盖谓此也。是以齐兵次楚，唯责包茅；王师败绩，不书晋人。前已露袁术之罪，今复下刘表之事，是使跛牂欲窥高岸，天险可得而登也。案表跋扈，擅诛列侯，遏绝诏命，断盗贡篚，招呼元恶，以自营卫，专为群逆，主萃渊薮。郜鼎在庙，章孰甚焉！桑落瓦解，其埶可见。臣愚以为宜隐郊祀之事，以崇国防。”◎王補曰：阻马日磾之加礼，刘表郊祀隐不班示，汉季大臣知政体者，孰逾于文举？</span>
是时天下草创，曹、袁之权未分，融所建明，不识时务。又天性气爽，颇推平生之意，狎侮太祖。太祖制酒禁，而融书啁之曰：“天有酒旗之星，地列酒泉之郡，人有旨酒之德，故尧不饮千钟，无以成其圣。且桀、纣以色亡国，今令不禁婚姻也。”
<span class="c2">◎章怀注引《融集·与操书》云：酒之为德久矣。古先哲王，类帝禋宗，和神定人，以济万国，非酒莫以也。故天垂酒星之爠，地列酒泉之郡，人著旨酒之德。尧不千钟，无以建太平。孔非百觚，无以堪上圣。樊哙解戹鸿门，非豕肩〈钟酒〉无以奋其怒。赵之厮养，东迎其王，非引卮酒无以激其气。高祖非醉斩白蛇，无以畅其灵。景帝非醉幸唐姬，无以开中兴。袁盎非醇醪之力，无以脱其命。定国不酣饮一斛，无以决其法。故郦生以高阳酒徒著功于汉；屈原不餔糟歠醨取困于楚。由是观之，酒何负于治者哉！◎又书曰：昨承训答，陈二代之祸，及众人之败以酒亡者，实如来诲。虽然，徐偃王行仁义而亡，今令不绝仁义；燕哙以让失社稷，今令不禁谦退；鲁因儒而损，今令不弃文学；夏、商亦以妇人失天下，今令不断婚姻。而将酒独急者，疑但惜谷耳，非以亡王为戒也。</span>
太祖外虽宽容，
<span class="c2">宋本“容”下有 “之”字。</span>
而内不能平。御史大夫郗虑知旨，以法免融官。岁余，拜太中大夫。虽居家失势，而宾客日满其门，爱才乐酒。常叹曰：“坐上客常满，樽中酒不空，吾无忧矣。”
<span class="c2">◎何焯曰：处乱世，遇多忌，二语有一于此，杀身有余矣。</span>
虎贲士有貌似蔡邕者，融每酒酣，辄引与同坐，曰：“虽无老成人，尚有典刑。”其好士如此。◎《续汉书》曰：太尉杨彪与袁术婚姻，
<span class="c2">◎胡三省曰：据《彪传》，彪子修，袁术之甥，彪盖娶于袁氏也。</span>
术僣号，太祖与彪有隙，因是执彪，将杀焉。融闻之，不及朝服，往见太祖曰：“杨公累世清德，四叶重光，
<span class="c2">◎胡三省曰：震、秉、赐、彪，四世以清白称。</span>
《周书》‘父子兄弟，罪不相及’，况以袁氏之罪乎？《易》称‘积善余庆’，但欺人耳。”太祖曰：“国家之意也。”
<span class="c2">◎胡三省曰：国家，谓帝也。</span>
融曰：“假使成王欲杀召公，则周公可得言不知邪？今天下缨緌搢绅之士所以瞻仰明公者，以明公聪明仁智，辅相汉朝，举直错枉，致之雍熙耳。今横杀无辜，则海内观听，谁不解体？孔融鲁国男子，
<span class="c2">◎吴金华曰：男子，无官爵之称，其身份当为平民家庭之户主。融自称“鲁国男子”者，盖谓身为鲁国布衣，本无任职资格，今所谏既不见纳，则当弃官而去也。</span>
明日便当褰衣而去，不复朝矣。”太祖意解，遂理出彪。◎《魏氏春秋》曰：袁绍之败也，融与太祖书曰：“武王伐纣，以妲己赐周公。”
<span class="c2">◎范《书·融传》：初，曹操攻屠邺城，袁氏妇子多见侵略，而操子丕私纳袁熙妻甄氏。◎或曰：融此书，盖讥丕之纳甄氏也。</span>
太祖以融学博，谓书传所纪。后见问之，对曰：“以今度之，想其当然耳！”十三年，融对孙权使，有讪谤之言，坐弃市。
<span class="c2">◎赵一清曰：○《后汉书·献帝纪》融以建安十三年八月见杀。是时曹操南征刘表。○《寰宇记》卷百二十三：孔融墓在扬州江都县高士坊西北，去州九里。◎薛寿《学诂斋文集》卷上有《扬州孔融宅墓考》，文繁不录。</span>
二子年八岁，
<span class="c2">◎潘眉曰：○《后汉书》本传云：女年七岁，男年九岁。○此但云二子，不言男女。又二子不得同是八岁，当是《后汉书》分言为是。◎沈家本曰：○《世说·言语篇》：孔融被收时，融儿大者九岁，小者八岁。○注引《魏氏春秋》云：二子方八岁、九岁。○与《世说》合。疑此注夺“九岁”二字也，至与范史异者，当由传说不同耳。</span>
时方弈棋，融被收，端坐不起。左右曰：“而父见执，不起何也？”二子曰：“安有巢毁而卵不破者乎！”遂俱见杀。融有高名清才，世多哀之。太祖惧远近之议也，乃令曰：“太中大夫孔融既伏其罪矣，然世人多采其虚名，少于核实，见融浮艳，好作变异，眩其诳诈，
<span class="c2">监本“诳”作“谁”，误。</span>
不复察其乱俗也。此州人说平原祢衡受传融论，以为父母与人无亲，譬若缻器，
<span class="c2">◎章怀注：引《说文》曰：缻，缶也。○《字书》曰：缻，似缶而高。◎沈家本曰：《说文》“缾，罋也。瓶，缾或从瓦”，章怀注云“缶也”，疑传写夺烂其半耳。瓶字本或作缻者，误，《说文》无“缻”字也。</span>
寄盛其中，
<span class="c2">◎赵一清曰：此即路粹所为奏中语，见《融传》。◎王補曰：融幼持父丧，哀悴过毁，州里归其孝，何至谬为此语？路粹嫁诬若斯，以无为有，当时所以忌其笔也。◎或曰：造作丑论，以诬高贤，谁其信之！</span>
又言若遭饥馑，而父不肖，宁赡活余人。融违天反道，败伦乱理，虽肆市朝，犹恨其晚。更以此事列上，宣示诸军将校掾属，皆使闻见。”◎《世语》曰：融二子，皆龆龀。融见收，顾谓二子曰：“何以不辞？”
<span class="c2">◎沈家本曰：《世说》注“辞”作“辟”，“辟”字是。</span>
二子俱曰：“父尚如此，复何所辞！”以为必俱死也。
<span class="c2">◎赵一清曰：○《世说》：孔融被收，中外惶怖。时融儿大者九岁，小者八岁，二儿故琢钉戏，了无遽容。谓使者曰：“冀罪止于身，二儿可得全不？”儿徐进曰：“大人岂见覆巢之下，复有完卵乎？”寻亦收至。○又曰：孔北海被收，时男方九岁，女才七岁，以幼弱得全，寄住他舍，主人遣以肉汁，男饮之，女曰：“今日之祸，岂得久活，何赖知肉味乎？”或言于曹操，收之。女谓兄曰：“若死而有知，得见父母，岂非至愿？”乃延颈就刑。○范《书·融传》：融死时年五十六。</span>
◎臣松之以为：《世语》云融二子不辞，知必俱死，犹差可安。如孙盛之言，诚所未譬。八岁小儿，能玄了祸福，
<span class="c2">玄了，或云疑作“悬了”，《世说》注引此作“悬”。</span>
聪明特达，卓然既远，则其忧乐之情，宜其有过成人，安有见父收执而曾无变容，弈棋不起若在暇豫者乎？昔申生就命，言不忘父，不以己身将死而废念父之情也。父安犹尚若兹，而况于颠沛哉？盛以此为美谈，无乃贼夫人之子与！盖由好奇情多，而不知言之伤理。
<span class="c2">◎赵一清曰：○《晋书·羊祜传》：祜母，孔融女，生兄发。○则戮不及嗣可知，裴世期之论为有征也。◎弼按：《羊祜传》作“祜前母”，祜母为蔡邕女，发为孔融女所生。祜与景献皇后则蔡邕女所生也。邕亡命江海往来，依太山羊氏，亦以婚姻依之。◎范《书·融传》：魏文帝深好融文，辞叹曰：“杨、班俦也。”募天下有上融文章者，辄赏以金帛。所著诗、颂、碑文、论议、六言、策文、表、檄、教令、书记，凡二十五篇。◎王補曰：唐庚尝言：魏文帝即位，求孔融之文，以为不减班、杨。晋武帝践阼，诏定谙葛亮故事，而比之《周诰》。融既魏武之雠恨，而亮亦晋宣之仇敌，二人之言，宜非当时所欲闻，而并见收录，唯恐坠失，荡然无忌，犹有先王大公至正之道存焉。○予谓：魏文、晋武固可取，而孔、葛之文不可磨灭，欧阳子所谓“虽冤家仇人，不能少毁而掩蔽之”也。</span>
</span>
南阳许攸、
<span class="c1">◎《魏略》曰：攸字子远，少与袁绍及太祖善。初平中随绍在冀州，尝在坐席言议。官渡之役，谏绍勿与太祖相攻，语在《绍传》。绍自以强盛，必欲极其兵势。攸知不可为谋，乃亡诣太祖。绍破走，及后得冀州，攸有功焉。攸自恃勋劳，
<span class="c2">◎胡三省曰：乌巢之捷，计出于攸，故恃其功。</span>
时与太祖相戏，每在席，不自限齐，至呼太祖小字，曰：“某甲，
<span class="c2">◎胡三省曰：操一名吉利，小字阿瞒，曰“某甲”者，史隐其辞。</span>
卿不得我，不得冀州也。”太祖笑曰：“汝言是也。”然内嫌之。其后从行出邺东门，顾谓左右曰：“此家非得我，
<span class="c2">◎范《书·马后纪》：是家志不好乐。◎《王常传》：此家率下江诸家。◎《吴志·朱然传》：此家前初有表。◎胡三省曰：此家，犹言此人也。</span>
则不得出入此门也。”人有白者，遂见收治。
<span class="c2">◎宋本“治”作“之”。◎何焯曰：许攸卖国邀功，小人之尤者，收治之殊快也，不得与北海比。</span>
</span>
娄圭，皆以恃旧不虔见诛。
<span class="c1">◎刘咸炘曰：“恃旧”云云，亦是曲笔。琰、融皆以众望所归被忌，攸、圭则以智计被忌，皆非以恃旧。</span>
<span class="c1">◎《魏略》曰：娄圭字子伯，少与太祖有旧。初平中在荆州北界合众，后诣太祖。太祖以为大将，不使典兵，常在坐席言议。及河北平定，随在冀州。其后太祖从诸子出游，子伯时亦随从。子伯顾谓左右曰：“此家父子，如今日为乐也。”人有白者，太祖以为有腹诽意，遂收治之。◎《吴书》曰：子伯少有猛志，
<span class="c2">◎吴金华曰：猛志，指自命不凡、勇于进取之豪情壮志。</span>
尝叹息曰：“男儿居世，会当得数万兵千匹骑著后耳！”侪辈笑之。后坐藏亡命，
<span class="c2">◎毛本“藏”作“赃”。◎官本《考证》曰：监本讹作“赃”，今改正。</span>
被系当死，得偷狱出，
<span class="c2">宋本“偷”作“踰”。</span>
捕者追之急，子伯乃变衣服如助捕者，吏不能觉，
<span class="c2">毛本“能”误作“安”。</span>
遂以得免。会天下义兵起，子伯亦合众与刘表相依。后归曹公，遂为所用，军国大计常与焉。刘表亡，曹公向荆州。表子琮降，以节迎曹公，诸将皆疑诈，曹公以问子伯。子伯曰：“天下扰攘，各贪王命以自重，今以节来，是必至诚。”曹公曰：“大善。”遂进兵。宠秩子伯，家累千金，曰：“娄子伯富乐于孤，但势不如孤耳！”从破马超等，子伯功为多。曹公常叹曰：“子伯之计，孤不及也。”
<span class="c2">◎赵一清曰：《武纪》潼关之役建沙城之谋者，娄子伯也。</span>
后与南郡习授同载，见曹公出，授曰： “父子如此，何其快耳！”
<span class="c2">官本“耳”作“耶”。
<span class="c3">吴金华据刘淇说，以作“耳”不误。</span>
</span>
子伯曰：“居世间，当自为之，而但观他人乎！”授乃白之，遂见诛。◎鱼豢曰：古人有言曰： “得鸟者，罗之一目也，然张一目之罗，终不得鸟矣。鸟能远飞，远飞者，六翮之力也，然无众毛之助，则飞不远矣。”以此推之，大魏之作，虽有功臣，亦未必非兹辈胥附之由也。
<span class="c2">◎毛本“附”作“付”。◎钱大昭曰：此用《诗》“予曰有疏附”。胥、疏声相近。</span>
</span>
而琰最为世所叹惜，
<span class="c1">各本“叹”作“痛”。</span>
至今冤之。
<span class="c1">◎或曰：汉末崇尚节义，虽以操之奸雄，不敢遽移汉鼎，实名教阴有以维之也。魏立国未几，晋遂移之，虽天道好还，而亦操父子于刚直之士多不能容，摧折士气，东汉风义至魏而一变，其致之，非无由也。</span>
<span class="c1">◎《世语》曰：琰兄孙谅，字士文，以简素称，仕晋为尚书、大鸿胪。◎荀绰《冀州记》云：即琰之孙也。
<span class="c2">◎潘眉曰：○二说不同，未知孰是。○《唐书·宰相世系表》：琰生谅，字士文。○又以谅为琰子。</span>
</span>

## 毛玠

1. <span id="卷十二·魏书十二·崔毛徐何邢鲍司马传第十二-毛玠-1"></span>
毛玠字孝先，陈留平丘人也。
<span class="c1">◎《郡国志》：兖州陈留郡平丘。◎谢鍾英曰：《魏志》陈留恭王峻太和六年封，以郡为国，《司马芝传》“芝子岐为陈留相”，是陈留魏时为国。◎洪亮吉曰：○平丘，汉旧县。○《地理沿革表》：晋省平丘，以县属陈留国。◎《一统志》：平丘故城，在今直隶大名府长垣县西南。</span>
少为县吏，以清公称。将避乱荆州，未至，闻刘表政令不明，遂住鲁阳。
<span class="c1">◎《通鉴》“住”作“往”。鲁阳，见《刘表传》注，又互见《韩暨传》。◎马与龙曰：南阳太守袁术治鲁阳。孙坚领豫州刺史，住鲁阳。韩暨避乱鲁阳山中。</span>
太祖临兖州，辟为治中从事。
<span class="c1">◎《续百官志》：刺史官属功曹从事为治中从事。</span>
玠谓太祖曰：
<span class="c1">各本“谓”作“语”。</span>
“今天下分崩，国主迁移，生民废业，饥馑流亡，公家无经岁之储，百姓无安固之志，难以持久。今袁绍、刘表，虽士民众强，皆无经远之虑，未有树基建本者也。夫兵义者胜，
<span class="c1">◎胡三省曰：魏相尝有是言。</span>
守位以财，
<span class="c1">◎胡三省曰：○《易·大传》：何以聚人？曰财。何以守位？曰仁。</span>
宜奉天子以令不臣，修耕植，畜军资，
<span class="c1">◎胡三省曰：操之所以芟群雄者，在迎天子都许，屯田积谷而已，二事乃玠发其谋也。</span>
如此则霸王之业可成也。”
<span class="c1">合荀或、枣祇之策，为根本腹心之谋。</span>
太祖敬纳其言，转幕府功曹。

2. <span id="卷十二·魏书十二·崔毛徐何邢鲍司马传第十二-毛玠-2"></span>
太祖为司空、丞相，玠尝为东曹掾，
<span class="c1">◎《续百官志》：西曹主府史署用，东曹主二千石长吏迁除及军吏。</span>
与崔琰并典选举。其所举用，皆清正之士，虽于时有盛名而行不由本者，终莫得进。务以俭率人，由是天下之士莫不以廉节自励，虽贵宠之臣，舆服不敢过度。太祖叹曰：“用人如此，使天下人自治，吾复何为哉！”
<span class="c1">◎《御览》卷二百十四《傅咸集表》曰：昔毛玠为吏部尚书，无敢好衣美食者。魏武叹曰：“孤之法不如毛尚书。今使吏部用心如毛玠，风俗之易盖不难矣。”</span>
文帝为五官将，亲自诣玠，属所亲眷。玠答曰：“老臣以能守职，幸得免戾，
<span class="c1">◎梁章钜曰：此与《崔琰传》“老臣获罪于天”并先称臣于操、丕之前。◎或曰：此史之驳文，然春秋时仕于大夫之家者，皆曰臣。汉代公卿、郡守之属吏、掾史亦多称臣，非必与操已定君臣之分也。</span>
今所说人非迁次，是以不敢奉命。”大军还邺，议所并省。玠请谒不行，时人惮之，咸欲省东曹。乃共白曰：“旧西曹为上，东曹为次，宜省东曹。”太祖知其情，令曰：“日出于东，月盛于东，凡人言方，亦复先东，何以省东曹？”遂省西曹。
<span class="c1">出诸滑稽，正为操之计数。</span>
初，太祖平柳城，
<span class="c1">◎《一统志》：柳城，今土默特右翼旗西一百里。◎谢鍾英曰：今热河承德府建昌县北哈喇沁右翼界。◎详见《武纪》建安十二年。</span>
班所获器物，特以素屏风、素冯几赐玠，曰：“君有古人之风，故赐君古人之服。”玠居显位，常布衣蔬食，抚育孤兄子甚笃，赏赐以振施贫族，家无所余。迁右军师。魏国初建，为尚书仆射，复典选举。
<span class="c1">◎《先贤行状》曰：玠雅亮公正，在官清恪。其典选举，拔贞实，斥华伪，进逊行，抑阿党。诸宰官治民
<span class="c2">冯本“官”作“臣”。</span>
功绩不著而私财丰足者，皆免黜停废，久不选用。于时四海翕然，莫不励行。至乃长吏还者，垢面羸衣，常乘柴车。军吏入府，朝服徒行。人拟壶飡之絜，家象濯缨之操，贵者无秽欲之累，贱者绝奸货之求，吏洁于上，俗移乎下，民到于今称之。
<span class="c2">◎《通鉴辑览》曰：六计弊吏，以廉为本。舆服不过度似已，然亦不过从俭一端，尚不足语正本清源，至垢面羸衣，饰伪尤甚，其选举又曷足凭邪？</span>
</span>
时太子未定，而临菑侯植有宠，玠密谏曰：“近者袁绍以嫡庶不分，覆宗灭国。废立大事，非所宜闻。”后群僚会，玠起更衣，太祖目指曰：“此古所谓国之司直，我之周昌也。”
<span class="c1">◎《汉书·周昌传》：高帝欲废太子，昌庭争之强。昌曰：“臣口不能言，然臣期期知其不可，陛下欲废太子，臣期期不奉诏。”</span>

3. <span id="卷十二·魏书十二·崔毛徐何邢鲍司马传第十二-毛玠-3"></span>
崔琰既死，玠内不悦。后有白玠者：“出见黥面反者，其妻子没为官奴婢，玠言曰‘使天不雨者，盖此也’。”太祖大怒，收玠付狱。大理钟繇诘玠曰：“自古圣帝明王，罪及妻子。《书》云：‘左不共左，右不共右，予则孥戮女。’
<span class="c1">◎《尚书·甘誓篇》：左不攻于左，汝不恭命，右不攻于右，汝不恭命。用命，赏于祖，弗用命，戮于社。予则孥戮汝。◎《孔传》云：孥，子也，非但止汝身，辱及汝子。</span>
司寇之职，男子入于罪隶，女子入于舂稾。
<span class="c1">◎《周礼·秋官·司厉》：其奴，男子入于罪隶，女子入于舂稾。◎郑注：○郑司农云：
<span class="c2">郑司农，郑众也。前郑谓郑玄。</span>
谓坐为盗贼而为奴者，输于罪隶、春人、稾人之官也。由是观之，今之为奴婢，古之罪人也，故《书》曰“予则奴戮汝”，《论语》曰“箕子为之奴”，罪隶之奴也。故《春秋传》曰“斐豹，隶也。著于丹书，请焚丹书，我杀督戎”，耻为奴，欲焚其籍也。○玄谓：奴从坐而没入县官者，男女同名。</span>
汉律，罪人妻子没为奴婢，黥面。
<span class="c1">毛本 “黥”作“黠”，误。</span>
汉法所行黥墨之刑，存于古典。今真奴婢祖先有罪，虽历百世，犹有黥面供官，一以宽良民之命，二以宥并罪之辜。此何以负于神明之意，而当致旱？案典谋，急恒寒若，
<span class="c1">谋，应作“谟”。</span>
舒恒燠若，
<span class="c1">◎《尚书·洪范》：曰豫，恒燠若。曰急，恒寒若。</span>
宽则亢阳，所以为旱。玠之吐言，以为宽邪，以为急也？急当阴霖，何以反旱？成汤圣世，野无生草，
<span class="c1">◎《吕氏春秋》：汤克夏而正天下，天大旱，五年不收。</span>
周宣令主，旱魃为虐。
<span class="c1">◎《诗·大雅·荡之什·云汉章》：旱既太甚，涤涤山川，旱魃为虐，如惔如焚。</span>
亢旱以来，积三十年，归咎黥面，为相值不？卫人伐邢，师兴而雨，
<span class="c1">◎《左传》：卫人伐邢，以报菟圃之役。于是卫大旱，卜有事于山川，不吉。宁庄子曰：“昔周饥，克殷而年丰。今邢方无道，诸侯无伯，天其或者欲使卫讨邢乎？”从之，师兴而雨。</span>
罪恶无征，何以应天？玠讥谤之言，流于下民，不悦之声，上闻圣听。玠之吐言，势不独语，时见黥面，凡为几人？黥面奴婢，所识知邪？何缘得见，对之叹言？时以语谁？见答云何？以何日月？于何处所？事已发露，不得隐欺，具以状对。”
<span class="c1">◎繇辞虽辨，特承意周内耳。◎刘咸炘曰：详录此无谓，盖徒好其文耳。</span>
玠曰：“臣闻萧生缢死，困于石显；
<span class="c1">◎《汉书·萧望之传》：弘恭、石显等知望之素高节，不诎辱，建白：“非颇诎望之于牢狱，塞其怏怏心，则圣朝亡以施恩厚。”上乃可其奏。望之以问门下生朱云。云者，好节士，劝望之自裁。望之竟饮鸩自杀。◎郝《书》 “缢死”作“饮药”，陈《志》作“缢死”，误。</span>
贾子放外，谗在绛、灌；
<span class="c1">◎《汉书·贾谊传》：天子议以谊任公卿之位。绛、灌、东阳侯、冯敬之属尽害之，乃以谊为长沙王太傅。◎师古曰：绛，绛侯周勃也。灌，灌婴也。</span>
白起赐剑于杜邮；
<span class="c1">◎《史记·白起传》：起，郿人，善用兵。迁为武安君。秦王遣起，不得留咸阳中。武安君出咸阳西门十里，至杜邮。秦王乃使使者赐之剑，自裁。</span>
晁错致诛于东市；
<span class="c1">◎《汉书·晁错传》：错衣朝衣斩东市。邓公曰：“错计画始行，卒受大戮，内杜忠臣之口，外为诸侯报仇，臣窃为陛下不取也。”</span>
伍员绝命于吴都：
<span class="c1">◎《史记·伍子胥传》：伍子胥者，楚人也，名员。吴王使使赐伍子胥属镂之剑，曰：“子以此死。”</span>
斯数子者，或妒其前，或害其后。臣垂髫执简，累勤取官，职在机近，人事所窜。属臣以私，无势不绝，语臣以冤，无细不理。人情淫利，为法所禁，法禁于利，势能害之。青蝇横生，为臣作谤，谤臣之人，势不在他。昔王叔陈生争正王廷，宣子平理，命举其契，
<span class="c1">◎《左传·襄公十年》：王叔陈生与伯舆争政。王右伯舆。晋侯使士匄平王室，王叔与伯舆讼焉。范宣子曰：“天子所右，寡君亦右之；所左，亦左之。”使王叔氏与伯舆合要，王叔氏不能举其契。◎杜注：（耍）〈要〉，契之辞。◎孔疏：要辞，如今辩答。合要者，使其各为要约言语，两相辩答。伯舆辞直，王叔无以应之，故不能举其要契之辞也。</span>
是非有宜，曲直有所，《春秋》嘉焉，
<span class="c1">毛本“焉”作“马”，误。</span>
是以书之。臣不言此，无有时人。说臣此言，必有征要。乞蒙宣子之辨，而求王叔之对。若臣以曲闻，即刑之日，方之安驷之赠；赐剑之来，比之重赏之惠。谨以状对。”时桓階、和洽进言救玠。玠遂免黜，卒于家。
<span class="c1">和洽救玠事详见《洽传》。</span>
<span class="c1">◎孙盛曰：魏武于是失政刑矣。《易》称“明折庶狱”，《传》有“举直错枉”，庶狱明则国无怨民，枉直当则民无不服，未有征青蝇之浮声，信浸润之谮诉，可以允釐四海，惟清缉熙者也。昔者汉高狱萧何，出复相之，玠之一责，永见摈放，二主度量，岂不殊哉！
<span class="c2">◎刘咸炘曰：清公不容，自有故，安国之论肤矣！</span>
</span>
太祖赐棺器钱帛，拜子机郎中。
<span class="c1">拜玠子郎中，见《文纪》延康元年注引《丁亥令》。</span>

## 徐奕

1. <span id="卷十二·魏书十二·崔毛徐何邢鲍司马传第十二-徐奕-1"></span>
徐奕字季才，东莞人也。
<span class="c1">◎东莞，见《陶谦传》，又见《夏侯玄传》注引《魏书》，又见《张既传》。◎《郡国志》：徐州琅邪国东莞。◎王先谦曰：○汉末置郡，三国魏末废郡，还属琅邪。○《通鉴》胡注：魏既分而复合于琅邪，晋又分置。○说与《魏氏春秋》亦合，今从之。○《晋志》：改属东莞郡。○《一统志》：故城，今山东沂州府沂水县治。</span>
避难江东，孙策礼命之。奕改姓名，微服还本郡。太祖为司空，辟为掾属，从西征马超。超破，军还。时关中新服，未甚安，留奕为丞相长史，镇抚西京，西京称其威信。转为雍州刺史，复还为东曹属。丁仪等见宠于时，并害之，而奕终不为动。
<span class="c1">◎《魏书》曰：或谓奕曰：“夫以史鱼之直，孰与蘧伯玉之智？丁仪方贵重，宜思所以下之。”奕曰：“以公明圣，仪岂得行其伪乎！且奸以事君者，吾所能御也，子宁以他规我。”◎《傅子》曰：武皇帝至明也，崔琰、徐奕，一时清贤，皆以忠信显于魏朝；丁仪间之，徐奕失位而崔琰被诛。</span>
出为魏郡太守。太祖征孙权，徙为留府长史，谓奕曰：“君之忠亮，古人不过也，然微太严。昔西门豹佩韦以自缓，
<span class="c1">◎《韩非子》：西门豹之性急，故佩韦以缓己。</span>
夫能以柔弱制刚强者，望之于君也。今使君统留事，孤无复还顾之忧也。”魏国既建，为尚书，复典选举，迁尚书令。

2. <span id="卷十二·魏书十二·崔毛徐何邢鲍司马传第十二-徐奕-2"></span>
太祖征汉中，魏讽等谋反，
<span class="c1">见《武纪》建安二十四年。</span>
中尉杨俊左迁。
<span class="c1">◎《杨俊传》：魏讽反于邺，俊自劾诣行在所，左迁平原太守。</span>
太祖叹曰：“讽所以敢生乱心，以吾爪牙之臣无遏奸防谋者故也。安得如诸葛丰者，使代俊乎！”
<span class="c1">诸葛丰，事见《诸葛诞传》。</span>
桓階曰： “徐奕其人也。”太祖乃以奕为中尉，
<span class="c1">中尉，见《凉茂传》。赵一清引《百官志》，臆断改“中候”为“中尉”，说误，不录。</span>
手令曰：“昔楚有子玉，文公为之侧席而坐；
<span class="c1">◎《史记·晋世家》：晋焚楚军，火数日不息。文公叹。左右曰：“胜楚而君犹忧何？”文公曰：“子玉犹在，庸可喜乎！”</span>
汲黯在朝，淮南为之折谋。
<span class="c1">◎《史记·汲黯传》：淮南王谋反，惮黯，曰： “好直谏，守节死义，难惑以非。至如说丞相弘，如发蒙振落耳。”</span>
《诗》称“邦之司直”，君之谓与！”在职数月，疾笃乞退，拜谏议大夫，卒。
<span class="c1">◎《魏书》曰：文帝每与朝臣会同，未尝不嗟叹，思奕之为人。奕无子，诏以其族子统为郎，
<span class="c2">◎钱大昭曰：“郎”下当有“中”字，见《文帝纪》。</span>
以奉奕后。</span>

## 何夔

1. <span id="卷十二·魏书十二·崔毛徐何邢鲍司马传第十二-何夔-1"></span>
何夔字叔龙，陈郡阳夏人也。
<span class="c1">◎《郡国志》：豫州陈国阳夏。◎吴增僅曰：○《魏志·诸王传》：黄初四年，封曹邕为陈王。○是魏初改郡为国。太和六年，封植为陈王，植子志徙封济北国，复为郡。◎《一统志》：阳夏故城，今河南陈州府太康县治。</span>
曾祖父熙，汉安帝时官至车骑将军。
<span class="c1">◎华峤《汉书》曰：熙字孟孙，少有大志，不拘小节。身长八尺五寸，体貌魁梧，善为容仪。举孝廉，为谒者，赞拜殿中，音动左右。和帝佳之，
<span class="c2">◎何焯校改“佳”作“伟”。◎弼案：范《书·梁（懂）〈慬〉传》亦作“伟”。</span>
历位司隶校尉、大司农。
<span class="c2">毛本 “位”作“为”。</span>
永初二年，
<span class="c2">◎宋本“二”作“三”。◎沈家本曰：范史《安纪》、南匈奴、乌桓二传，事并在三年。</span>
南单于与乌丸俱反，以熙行车骑将军征之，累有功。乌桓请降，单于复称臣如旧。会熙暴疾卒。
<span class="c2">◎本志《高柔传》注引《陈留耆旧传》曰：琅邪相何英，车骑将军熙之父也。</span>
</span>
夔幼丧父，与母兄居，以孝友称。长八尺三寸，容貌矜严。
<span class="c1">◎《魏书》曰：汉末阉宦用事，夔从父衡为尚书，有直言，由是在党中，诸父兄皆禁锢。
<span class="c2">冯、吴、毛本“锢”作“固”，误。</span>
夔叹曰：“天地闭，贤人隐。”故不应宰司之命。</span>
避乱淮南。后袁术至寿春，
<span class="c1">◎《郡国志》：扬州九江郡寿春。◎王先谦曰：九江郡，三国魏、吴分据，吴割入庐江，魏改曰淮南。◎谢鍾英曰：○《袁术传》：兴平元年，术建号，以九江太守为淮南尹。○《魏略·杨沛传》：太祖辅政，沛迁九江太守。○是魏武复淮南为九江。◎弼按：兴平元年，应作“建安二年”。术“建号”，应作“僭号”。谢氏误。寿春，今安徽凤阳府寿州治。九江，互见《武纪》初平四年。</span>
辟之，夔不应，然遂为术所留。久之，术与桥蕤俱攻围蕲阳，
<span class="c1">◎蕲阳，见《武纪》建安十八年“蕲阳之役”注。◎赵一清曰：蘄阳，汉沛国之蕲县，陈承祚述史，屡有蕲阳之文，岂后汉末曾改蕲县为蕲阳乎？又何夔是陈郡人，而蕲属沛郡，今云“术以夔彼郡人”，所未达也，或“郡人”下有缺文。</span>
蕲阳为太祖固守。术以夔彼郡人，欲胁令说蕲阳。夔谓术谋臣李业曰：“昔柳下惠闻伐国之谋而有忧色，曰‘吾闻伐国不问仁人，斯言何为至于我哉’！”
<span class="c1">◎《春秋繁露》：昔者鲁君问于柳下惠，曰：“我欲攻齐，如何？”柳下惠对曰：“不可。”退而有忧色。曰：“吾闻之也，谋伐国者，不问于仁人也，此何为至于我？”</span>
遂遁匿灊山。
<span class="c1">◎范《书·袁术传》：术奔其部曲陈简、雷薄于灊山。◎章怀注：灊县之山也。灊，今寿州霍山县也。◎谢鍾英曰：○《张辽传》：灊中有天柱山，高峻二十余里，道险狭，步径裁通，陈兰等壁其上，辽攻斩之。○鍾英按：山在灊山县西北。○《方舆纪要》卷二十六云：灊山，在潜山县西北二十里，与六安州霍山县接界，即霍山矣。《旧志》，潜山，与皖公、天柱三峰鼎峙，层峦叠嶂，为长淮之捍蔽。说者皆以潜、皖、天柱为三山，其实非也。盖以形言之，则曰“潜山”，谓远近山势皆潜伏也；以地言之，则曰“皖山”，谓皖伯所封之国也；以峰言之，则曰“天柱”，其峰突出众山之上，峭拔如柱也。名虽有三，实一山耳。或又谓山南为皖，山北为潜，雪山盘其东，霍山屏其西。皆即一山而强为之说耳。○《一统志》：霍山在安徽六安州霍山县西北五里，又名天柱山。○《尔雅》：霍山为南岳。○注：即天柱山，灊水所出也。○《史记·封禅书》：元封五年，登礼灊之天柱山，号曰“南岳”。○应劭曰：灊县属庐江，南岳霍山也。○按：霍山与潜山县之潜山相去百余里，本非一山，后人以潜有天柱峰，遂误潜即霍山，又谓潜即南岳，误。◎又云：皖山在安庆府潜山县西北，考汉灊县故城，在今霍山县东北三十里，去今潜山颇远，今潜山县本汉皖县，东晋以后为怀宁县地，晋以前灊县实不在此，诸志纷纷，以皖山为灊岳、为霍山，俱误。◎弼按：综上诸说，以《一统志》为最详明，以章怀注为最简要。章怀所云“灊山，灊县之山”，盖指汉时灊县之山言，又云“灊，今寿州霍山县”，盖指唐时之地理言，亦即今日之霍山县也。至今日之潜山县非汉、晋之灊县，《一统志》已辨明之，则何夔当日所遁匿之灊山，为汉时灊县之山，即今日霍山县之霍山。《方舆纪要》与谢说俱误。</span>
术知夔终不为己用，乃止。术从兄山阳太守遗母，
<span class="c1">袁遗，见《武纪》初平元年。</span>
夔从姑也，是以虽恨夔而不加害。

2. <span id="卷十二·魏书十二·崔毛徐何邢鲍司马传第十二-何夔-2"></span>
建安二年，夔将还乡里，度术必急追，乃间行得免。明年，到本郡。顷之，太祖辟为司空掾属。时有传袁术军乱者，太祖问夔曰：“君以为信不？”夔对曰：“天之所助者顺，人之所助者信。术无信顺之实，而望天人之助，此不可以得志于天下。夫失道之主，亲戚叛之，而况于左右乎！以夔观之，其乱必矣。”太祖曰；“为国失贤则亡。君不为术所用；乱，不亦宜乎！”太祖性严，掾属公事，往往加杖；夔常畜毒药，誓死无辱，是以终不见及。
<span class="c1">◎孙盛曰：夫君使臣以礼，臣事君以忠，是以上下休嘉，道光化洽。公府掾属，古之造士也，
<span class="c2">◎《礼记·王制篇》：升于学者，不征于司徒，曰造士。◎郑注：不征，不给其繇役。造，成也，能习礼则为成士。</span>
必擢时雋，搜扬英逸，得其人则论道之任隆，非其才则覆餗之患至。
<span class="c2">◎餗，音速。◎《易·鼎卦》：鼎折足，覆公餗。◎《正义》云：餗，糁也。</span>
苟有疵衅，刑黜可也。加其捶扑之罚，肃以小惩之戒，岂“导之以德，齐之以礼”之谓与！然士之出处，宜度德投趾；可不之节，
<span class="c2">“不”读曰“否”。局本“之”作“乏”，误。</span>
必审于所蹈。故高尚之徒，抗心于青云之表，岂王侯之所能臣，名器之所羁绁哉！自非此族，委身世涂，否泰荣辱，制之由时，故箕子安于孥戮，
<span class="c2">◎《论语》：箕子为之奴。</span>
柳下夷于三黜，
<span class="c2">◎《风俗通》：柳下惠不枉道以事人，故三黜而不去。</span>
萧何、周勃亦在缧绁，
<span class="c2">◎《史记·萧相国世家》：上使使拜丞相何为相国。相国为民请曰：“上林中多空地，弃，愿令民得入田。”上大怒曰：“相国多受贾人财物，乃为请吾苑！”乃下相国廷尉，械系之。◎《史记·绛侯周勃世家》：人有上书告勃欲反，下廷尉，逮捕勃治之。</span>
夫岂不辱，君命故也。夔知时制，而甘其宠，挟药要君，以避微耻。《诗》云“唯此褊心”，何夔其有焉。放之，可也；宥之，非也。
<span class="c2">◎魏武之杖掾属，明代之廷杖，皆极不近人情之事。◎郝经曰：士可杀而不可辱，命为掾属，而杖捶之，岂待士之礼！夔义不受辱，亦可尚已，谓为“挟毒要君”，责之过矣。</span>
</span>
出为城父令。
<span class="c1">◎《郡国志》：豫州汝南郡城父。◎三国魏改属谯郡。◎《一统志》：城父故城，今安徽颍州府毫州东南城父村。◎谢鍾英曰：今毫州东南七十里涡阳县之东。</span>
<span class="c1">◎《魏书》曰：自刘备叛后，东南多变。太祖以陈群为酂令，
<span class="c2">元本、吴本“酂”作“郧”，误。酂，见《刘放传》，属谯郡。魏国既建，特立谯郡，比丰、沛，选用名士为守令。郧县远不相涉，其误无疑。</span>
夔为城父令，诸县皆用名士以镇抚之，其后吏民稍定。</span>
迁长广太守。
<span class="c1">◎胡三省曰：长广县，前汉属琅邪郡，后汉属东莱郡。此盖操遣乐进入青州，新收以为郡。◎钱大昭曰：《郡国志》长广属东莱郡。《晋地理志》、《宋州郡志》皆有长广郡，并言“咸宁三年置”，晋领不其、长广、挺三县，宋领四县，三县之外又有昌阳也。今读此传，乃知建安初已有此郡，不知省自何时，而咸宁中复置。诸史并未志其沿革，疏矣。◎赵一清曰：○《郡国志》：东莱郡长广，故属琅邪。○《方舆纪要》卷三十六：长广城在莱阳县东五十里。建安中分置长广郡，魏、晋因之。◎吴增僅曰：○洪《志》据魏《何夔传》“迁长广太守，领六县”，有长广、牟平、东牟、昌阳，其二县当即不其、挺。疑当时因黄巾起，青、徐间郡县寥阔难治，故置长广郡。魏末郡或旋废，至晋咸宁三年复置。《太康地志》不其、长广、挺三县俱云“属长广”，则知咸宁三年前本有长广郡。今考咸宁在太康前，《太康地志》所云不其等县属长广者，即指咸宁三年事也。长广太守见史者仅一何夔，时在建安初年，迨十八年《献帝起居注》所载，青州属郡已无长广，盖是时已省。又洪《志》引《管辂传》注前长广太守陈承（祜） 〈祐〉为魏有长广之证。今考《管辂传》“前长广太守陈承（祜）〈祐〉口授城门校尉华长骏”语，《晋书》“华表子虞，字长骏”，华称字，知陈承（祜）〈祐〉亦字也。《陈寿传》“寿字承祚，迁长广太守”，则此“承（祜）〈祐〉”明为“承祚”之讹。寿迁长广在晋初，洪《志》未审，谢云：《刘繇传》云“东莱牟平人”，盖魏废长广，还入东莱，故承祚书法如此。◎王先谦曰：汉末置长广郡，旋省郡为县。◎《一统志》：长广故城，今山东登州府莱阳县东。</span>
郡滨山海，黄巾未平，豪杰多背叛，袁谭就加以官位。长广县人管承，徒众三千余家，为寇害。议者欲举兵攻之。夔曰：“承等非生而乐乱也，习于乱，不能自还，未被德教，故不知反善。今兵迫之急，彼恐夷灭，必并力战。攻之既未易拔，虽胜，必伤吏民，不如徐喻以恩德，使容自悔，可不烦兵而定。”乃遣郡丞黄珍往，为陈成败，承等皆请服。夔遣吏成弘领校尉，长广县丞等郊迎，
<span class="c1">◎宋本“丞”作“承”，各本皆作“丞”。“丞”、“承”古通用。◎赵一清曰：○《百官志》：郡置太守，一人，丞一人。郡当边戍者，丞为长史。凡县万户以上，为令，不满，为长，丞各一人。◎姚范曰：“长广”上疑失字。</span>
奉牛酒，诣郡。牟平贼从钱，众亦数千，
<span class="c1">◎谢鍾英曰：○牟平，两汉志属东莱。○《寰宇记》：在牟山之阳，其地夷坦，故曰牟平。故城，今山东登州府蓬莱县东南九十里。◎牟平，互见《吴志·刘繇传》。</span>
夔率郡兵与张辽共讨定之。东牟人王营，众三千余家，
<span class="c1">◎东牟，两汉志属东莱。◎钱坫曰：今登州府宁海州治。</span>
胁昌阳县为乱。
<span class="c1">◎昌阳，两汉志属东莱。◎《一统志》：故城，今登州府莱阳县东南二十五里昌山南。</span>
夔遣吏王钦等，授以计略，使离散之。旬月皆平定。
<span class="c1">◎韩慕庐曰：或降，或讨，或离散之，夔诚吏才，亦将才也。</span>

3. <span id="卷十二·魏书十二·崔毛徐何邢鲍司马传第十二-何夔-3"></span>
是时太祖始制新科下州郡，又收租税绵绢。夔以郡初立，近以师旅之后，不可卒绳以法，乃上言曰：“自丧乱已来，民人失所，今虽小安，然服教日浅。所下新科，皆以明罚敕法，齐一大化也。所领六县，
<span class="c1">◎洪亮吉曰：○《晋起居注》云：咸宁三年，以齐东部县为长广郡，领县四，不其、长广、昌阳、挺。○《晋地理志》亦同，惟无昌阳。而《何夔传》云“领六县”，有长广、牟平、东牟、昌阳，其二县当即不其、挺也。魏末郡或旋废，至晋咸宁三年复置。</span>
疆域初定，加以饥馑，若一切齐以科禁，恐或有不从教者。有不从教者不得不诛，则非观民设教随时之意也。先王辨九服之赋以殊远近，制三典之刑以平治乱，
<span class="c1">◎《周官·职方氏》：辨九服之邦国：方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。◎《太宰》：以九赋敛财贿：一曰邦中之赋，二曰四郊之赋，三曰邦甸之赋，四曰家削之赋，五曰邦县之赋，六曰邦都之赋，七曰关市之赋，八曰山泽之赋，九曰币余之赋。◎大司寇之职，“掌建邦之三典，以佐王刑邦国，诘四方：一曰刑新国用轻典，二曰刑平国用中典，三曰刑乱国用重典。”</span>
愚以为此郡宜依远域新邦之典，其民间小事，使长吏临时随宜，上不背正法，下以顺百姓之心。比及三年，民安其业，然后齐之以法，则无所不至矣。”
<span class="c1">明损益之宜。</span>
太祖从其言。征还，参丞相军事。海贼郭祖寇暴乐安、济南界，
<span class="c1">祖本为袁绍所署中郎将，见《吕虔传》。又《上尊号奏》有“屯骑校尉都亭侯臣祖”，疑即此人。</span>
州郡苦之。太祖以夔前在长广有威信，拜乐安太守。
<span class="c1">◎《郡国志》：青州乐安国。◎王先谦曰：三国魏因，国废为郡。</span>
到官数月，诸城悉平。

4. <span id="卷十二·魏书十二·崔毛徐何邢鲍司马传第十二-何夔-4"></span>
入为丞相东曹掾。夔言于太祖曰：“自军兴以来，制度草创，用人未详其本，是以各引其类，时忘道德。夔闻以贤制爵，则民慎德；以庸制禄，则民兴功。以为自今所用，必先核之乡闾，使长幼顺叙，无相踰越。显忠直之赏，明公实之报，则贤不肖之分，居然别矣。又可修保举故不以实之令，
<span class="c1">◎何焯曰：核之乡闾，时方草创，不易行也，修保举故不以实之令，则无施不可。</span>
使有司别受其负。在朝之臣，时受教与曹并选者，
<span class="c1">未详其义。
<span class="c2">◎吴金华曰：时，当作“特”，字之误也。何夔谓选举官属，宜两途并行，一则由主管其事之尚书东曹选拔，一则由朝臣之特受教令者保举，选举者各负其责。此议深得曹操赞赏，故下文云 “文帝为太子，以凉茂为太傅，夔为少傅，特令二傅与尚书东曹并选太子诸侯官属。”此“二傅”即所谓“在朝之臣特受教与曹并选者”。</span>
</span>
各任其责。上以观朝臣之节，下以塞争竞之源，以督群下，以率万民，如是则天下幸甚。”太祖称善。魏国既建，拜尚书仆射。
<span class="c1">◎《魏书》曰：时丁仪兄弟方进宠，仪与夔不合。尚书傅巽谓夔曰：“仪不相好已甚，子友毛玠，玠等仪已害之矣。子宜少下之！”夔曰：“为不义適足害其身，焉能害人？且怀奸佞之心，立于明朝，其得久乎！”夔终不屈志，仪后果以凶伪败。</span>
文帝为太子，以凉茂为太傅，夔为少傅；特命二傅与尚书东曹并选太子诸侯官属。茂卒，以夔代茂。每月朔，太傅入见太子，太子正法服而礼焉；他日无会仪。
<span class="c1">官僚无私会。</span>
夔迁太仆，
<span class="c1">夔为太仆，列名劝进，见《上尊号奏》。</span>
太子欲与辞，宿戒供，夔无往意；乃与书请之，夔以国有常制，遂不往。其履正如此。然于节俭之世，最为豪汰。
<span class="c1">◎《晋书·何曾传》：曾字（颍）〈颖〉考，性奢豪，务在华侈。帷帐车服穷极绮丽，厨膳滋味过于王者，食日万钱，犹曰无下箸处。二子遵、劭。劭字敬祖，骄奢简贵，亦有父风，衣裘服玩，新故巨积，食必尽四方珍异，一日之供以钱二万为限。遵字思祖，劭庶兄也，性亦奢忲。四子嵩、绥、机、羡。绥奢侈过度，性既轻物，翰札简傲，东海王越遂诛绥。羡既骄且吝，陵驾人物，乡闾疾之如仇。永嘉之末，何氏灭亡，无遗焉。◎何焯曰：孝先清恪，叔龙豪汰，而相与为友。古人所重在大节，奉己之奢俭，不以相非也。叔龙侈汰，（颍）〈颖〉考继之，贻谋一谬，子孙卒受其祸，不可以不戒。</span>
文帝践阼，封成阳亭侯，
<span class="c1">◎《晋书·何曾传》：夔封阳武亭侯。</span>
邑三百户。疾病，屡乞逊位。诏报曰：“盖礼贤亲旧，帝王之常务也。以亲则君有辅弼之勋焉，以贤则君有醇固之茂焉。夫有阴德者，必有阳报，今君疾虽未瘳，神明听之矣。君其即安，以顺朕意。”薨，谥曰靖侯。子曾嗣，咸熙中为司徒。
<span class="c1">◎干宝《晋纪》曰：曾字颖考。正元中为司隶校尉。时毌丘俭孙女適刘氏，以孕系廷尉。女母荀，为武卫将军荀顗所表活，既免，辞诣廷尉，乞为官婢以赎女命。曾使主簿陈咸为议，
<span class="c2">宋本“陈”作“程”，《晋书·刑法志》亦作“程”，此误。</span>
议曰：“大魏承秦、汉之弊，未及革制。所以追戮已出之女，诚欲殄丑类之族也。若已产育，则成他家之母。于法则不足惩奸乱之源，
<span class="c2">于法，北宋本作“以法”，冯本作“于防”。</span>
于情则伤孝子之思，男不御罪于他族，而女独婴戮于二门，非所以哀矜女弱，均法制之大分也。臣以为在室之女，可从父母之刑，既醮之妇，使从夫家之戮。”朝廷从之，乃定律令。
<span class="c2">◎赵一清曰：○《晋书·刑法志》及《何曾传》言：魏法犯大逆者诛及已出之女。毌丘俭之诛，其子甸妻荀氏应坐死，其族兄顗、族父虞与景帝姻通，共表魏帝，以丐其命，诏听离婚。荀所生女芝为颍川太守刘子元妻，亦坐死，以怀妊系狱，荀诣曾乞恩。曾哀之，腾辞上议。○一清案：刘子元名仲武。《晋书·礼志》载：“沛国刘仲武先娶毌丘氏，生子正舒、正则二人。毌丘俭反，败，仲武出其妻。娶王氏，生陶。仲武为毌丘氏别舍而不告绝。及毌丘氏卒，正舒求祔葬焉，而陶不许，正舒不释服，讼于上下，泣血露骨，缞裳缀络，数十年不得从，以至死亡。○所云“怀妊”，即正则也。</span>
◎《晋诸公赞》曰：曾以高雅称，加性纯孝，位至太宰，封朗陵县公。年八十余薨，
<span class="c2">◎毛本“十”作“士”，误。◎《晋书·曾传》：咸宁四年薨，时年八十。</span>
谥曰元公。
<span class="c2">◎《晋书·曾传》：博士秦秀谥为缪丑，帝不从，策谥曰孝。太康末，子劭自表，改谥为元。</span>
子邵嗣。邵字敬祖，才识深博，有经国体仪。位亦至太宰，谥康公。子蕤嗣。
<span class="c2">《晋书·曾传》作“子岐嗣。劭初亡，袁粲吊岐，岐辞以疾，粲独哭而出”。</span>
邵庶兄遵，字思祖，有干能。少经清职，终于太仆。遵子绥，字伯蔚，亦以干事称。永嘉中为尚书，为司马越所杀。◎《傅子》称曾及荀顗曰：以文王之道事其亲者，其颍昌何侯乎！其荀侯乎！古称曾、闵，今曰荀、何。内尽其心以事其亲，外崇礼让以接天下。孝子，百世之宗；仁人，天下之令也。
<span class="c2">令，一作“本”。《晋书·曾传》“令”作“命”。</span>
有能行仁孝之道者，君子之仪表矣。
<span class="c2">◎《困学纪闻》云：何曾、荀顗之孝，论者比之曾、闵。夫以孝事君则忠，不忠于魏，又不忠于晋，非孝也。顗之罪浮于曾，曾之骄奢，祸止及家，顗之奸谀，祸及天下。</span>
</span>

## 邢颙

1. <span id="卷十二·魏书十二·崔毛徐何邢鲍司马传第十二-邢颙-1"></span>
邢颙，字子昂，河间鄚人也。
<span class="c1">◎《郡国志》：冀州河间国鄚，故属涿。◎惠栋曰：鄚，《说文》“从邑，莫声”。俗本作“郑”，误。◎《一统志》：鄚县故城，今直隶河间府任丘县北。</span>
举孝廉，司徒辟，皆不就。易姓字，適右北平，
<span class="c1">右北平郡，见《明纪》景初元年。</span>
从田畴游。积五年，而太祖定冀州。颙谓畴曰：“黄巾起来二十余年，海内鼎沸，百姓流离。今闻曹公法令严。民厌乱矣，乱极则平。请以身先。”遂装还乡里。田畴曰：“邢颙，民之先觉也。”
<span class="c1">◎胡三省曰：伊尹曰：“予，天民之先觉者也。”此以道自任者也。若邢颢之先觉，特见几耳。</span>
乃见太祖，求为乡导以克柳城。
<span class="c1">柳城，见《武纪》建安十二年。</span>

2. <span id="卷十二·魏书十二·崔毛徐何邢鲍司马传第十二-邢颙-2"></span>
太祖辟颙为冀州从事，时人称之曰：“德行堂堂邢子昂。”除广宗长，
<span class="c1">◎《郡国志》：冀州钜鹿郡广宗。◎三国魏改属安平郡。◎《方舆纪要》：今直隶顺德府广宗县治。</span>
以故将丧弃官。有司举正，太祖曰：“颙笃于旧君，有一致之节。勿问也。”更辟司空掾，除行唐令，
<span class="c1">◎《郡国志》：冀州常山国南行唐。◎《一统志》：故城，今直隶正定府行唐县北。</span>
劝民农桑，风化大行。入为丞相门下督，迁左冯翊，
<span class="c1">◎《郡国志》：司隶左冯翊，治高陵。◎刘昭注引《决录》注曰：冯，（冯）〈凭〉也。翊，明也。◎惠栋曰：○《汉官解诂》曰：冯，辅。翊，蕃。故以为名。○《魏略》曰：建安初，关中始开，诏分冯翊西数县为左内史郡，治高陵，以东数县为本郡，治临晋。○何焯云：时权置，旋复故，故司马氏不载。○然刘注当补。◎王先谦曰：○建安十八年，以郡属雍州。三国魏去“左”字。○《一统志》：高陵故城，今陕西西安府高陵县西南。</span>
病，去官。是时，太祖诸子高选官属，令曰：“侯家吏，宜得渊深法度如邢颙辈。”遂以为平原侯植家丞。
<span class="c1">◎《续百官志》：列侯家臣置家丞、庶子各一人，主侍侯，使理家事。中兴以来，食邑千户已上置家丞、庶子各一人，不满千户不置家丞。</span>
颙防闲以礼，
<span class="c1">◎胡三省曰：防，隄也。闲，阑也。防以止水，闲以制兽，皆禁止之义也。</span>
无所屈挠，由是不合。庶子刘桢书谏植曰：“家丞邢颙，北土之彦，少秉高节，玄静澹泊，言少理多，真雅士也。桢诚不足同贯斯人，并列左右。而桢礼遇殊特，颙反疏简，私惧观者将谓君侯习近不肖，礼贤不足，采庶子之春华，忘家丞之秋实。为上招谤，其罪不小，以此反侧。”
<span class="c1">◎范《书·光武纪》：令反侧子自安。◎章怀注：○反侧，不安也。○《诗·国风》曰：展转反侧。</span>
后参丞相军事，转东曹掾。
<span class="c1">冯本“转”作“辅”，误。</span>
初，太子未定，而临菑侯植有宠，丁仪等并赞翼其美。太祖问颙，颙对曰：“以庶代宗，先世之戒也。愿殿下深重察之！”
<span class="c1">毛本“殿”作“陛”，误。</span>
太祖识其意，后遂以为太子少傅，迁太傅。文帝践阼，为侍中尚书仆射，赐爵关内侯，出为司隶校尉，徙太常。黄初四年薨。子友嗣。
<span class="c1">◎《晋诸公赞》曰：颙曾孙乔，字鲁伯。
<span class="c2">◎宋本“鲁”作“曾”。◎沈家本曰：以名乔推之，当作鲁。</span>
有体量局幹，美于当世。历清职。元康中，与刘涣俱为尚书吏部郎，稍迁至司隶校尉。</span>

## 鲍勋

1. <span id="卷十二·魏书十二·崔毛徐何邢鲍司马传第十二-鲍勋-1"></span>
鲍勋字叔业，泰山平阳人也，
<span class="c1">◎《郡国志》：兖州泰山郡。◎洪亮吉曰：东平阳，汉旧县，中兴后省，魏复立。◎谢鍾英曰：东平阳，班《志》属泰山，《魏志》高堂隆、鲍勋并云“泰山平阳人”，是魏时改名平阳。洪氏作“东平阳”，非也。又《左传·宣八年》杜注： “今泰山平阳县”，《太康地志》“新泰旧名平阳，泰始中羊祜此县人，表改为新泰”，《水经注》“洙水西迳泰山东平阳县，晋武帝元康九年改为新泰”，〖◎按：武帝太康纪元十年，惠帝元康纪元九年，《水经注》“元康”系“太康”之讹。〗平阳之改新泰，《太康志》、《水经注》并有明文，《宋书·州郡志》、《魏书·地形志》谓新泰魏置者，均误。◎马与龙云：《太康地志》谓太始中羊祜表改。然据杜注及《洙水注》，县改名新泰当在太康末也。《晋志》曰新泰。◎《一统志》：故城，今山东泰安府新泰县西北。◎弼按：范《书·羊续传》“太山平阳人”，是平阳未省也。◎又按：○山阳郡有南平阳县。○惠栋曰：《竹书纪年》：“梁惠王二十九年，齐田朌及宋人伐我东鄙，围平阳。”河东有平阳，故加南。○杨守敬曰：《汉志》、《水经》有东平阳，则此泰山之平阳应有“东”字。杜注、高堂隆、羊祜等传无“东”字，省文耳。○综上诸说，在洙水南者曰“南平阳”，在河东者曰“东平阳”，为相对之词，系于泰山之平阳，自为东平阳也。</span>
汉司隶校尉鲍宣九世孙。宣后嗣有从上党徙泰山者，遂家焉。
<span class="c1">◎《汉书·鲍宣传》：宣字子都，渤海高城人。好学明经，为谏大夫，屡上书谏争。后拜司隶，因事被刑，徙之上党。以为其地宜田牧，遂家于长子。〖◎师古曰：上党之县也。〗后以不附王莽，系狱自杀。◎宣妻桓少君与宣共挽鹿车归乡里，修行妇道，见范《书·列女传》。宣子永，字君长，永子昱，字文泉，三世均为司隶校尉。京师歌曰：“鲍氏骢，三入司隶再入公。马虽瘦，行步工。”昱子德，修志节，有名称，累官南阳太守，号为神父。德子昂，有孝义节行。范《书》均有传。</span>
勋父信，灵帝时为骑都尉，大将军何进遣东募兵。后为济北相，协规太祖，身以遇害。语在《董卓传》、《武帝纪》。
<span class="c1">◎《魏书》曰：信父丹，官至少府侍中，世以儒雅显。少有大节，
<span class="c2">“少”字上应有“信”字。</span>
宽厚爱人，沈毅有谋。大将军何进辟，拜骑都尉，遣归募兵，得千余人，还到成皋，
<span class="c2">成皋，见《武纪》卷首。</span>
而进已遇害。信至京师，董卓亦始到。信知卓必为乱，劝袁绍袭卓，绍畏卓不敢发。语在《绍传》。信乃引军还乡里，收徒众二万，骑七百，辎重三千余乘。
<span class="c2">宋本“三”作“五”。</span>
是岁，太祖始起兵于（已）〈己〉吾，
<span class="c2">（已）〈己〉吾，见《武纪》卷首。</span>
信与弟韬以兵应太祖。太祖与袁绍表信行破虏将军，韬裨将军。
<span class="c2">◎洪饴孙曰：破虏将军，一人，第五品。中平六年，袁术表孙坚为此官。裨将军，无员，第五品。</span>
时绍众最盛，豪杰多向之。信独谓太祖曰：“夫略不世出，能总英雄以拨乱反正者，
<span class="c2">毛本“乱”作“之”，误。</span>
君也。苟非其人，虽强必毙。君殆天之所启！”遂深自结纳，太祖亦亲异焉。汴水之败，信被疮，韬在阵战亡。绍劫夺韩馥位，遂据冀州。信言于太祖曰：“奸臣乘衅，荡覆王室，英雄奋节，天下响应者，义也。今绍为盟主，因权专利，将自生乱，是复有一卓也。若抑之，则力不能制，祗以遘难，又何能济？且可规大河之南，以待其变。”太祖善之。太祖为东郡太守，表信为济北相。
<span class="c2">◎《武纪》：初平元年，东郡太守桥瑁、济北相鲍信同时俱起兵。刘岱杀瑁，以王肱领东郡太守。二年，王肱不能御黑山贼。袁绍表曹操为东郡太守。◎是信为济北相在前，操为东郡太守在后，此言“操为东郡太守，表信为济北相”，疑有误。◎沈家本曰：初平元年，鲍信已称济北相，袁绍表曹操为东郡太守在初平二年，此恐《魏书》之误。
<span class="c3">◎余按：疑鲍信前一济北相或为自署，或受他人署立，而非经朝廷册定，故于后曹操复表鲍信为济北相。《武纪》言“信乃与州吏万潜等至东郡迎太祖领兖州牧”，下文并云“冬十月，天子拜太祖兖州牧”，盖同此例。</span>
</span>
会黄巾大众入州界，刘岱欲与战，信止之，岱不从，遂败。语在《武纪》。太祖以贼恃胜而骄，欲设奇兵挑击之于寿张。
<span class="c2">◎《郡国志》：兖州东平国寿张。◎《一统志》：故城，今山东泰安府东平州西南。</span>
先与信出行战地，后步军未至，而卒与贼遇，遂接战。信殊死战，以救太祖，太祖仅得溃围出，信遂没，时年四十一。虽遭乱起兵，家本修儒，治身至俭，而厚养将士，居无余财，士以此归之。</span>
建安十七年，太祖追录信功，表封勋兄邵新都亭侯。
<span class="c1">◎《魏书》曰：邵有父风，太祖嘉之，加拜骑都尉，使持节。邵薨，子融嗣。</span>
辟勋丞相掾。
<span class="c1">◎《魏书》曰：勋清白有高节，知名于世。</span>

2. <span id="卷十二·魏书十二·崔毛徐何邢鲍司马传第十二-鲍勋-2"></span>
二十二年，立太子，以勋为中庶子。徙黄门侍郎，
<span class="c1">◎《续百官志》：太子中庶子，六百石，员五人，职如侍中。◎黄门侍郎，见《武纪》建安十九年。</span>
出为魏郡西部都尉。
<span class="c1">◎胡三省曰：汉献帝建安十八年，魏武分魏郡，置东、西部都尉，以东部都尉立阳平郡，西部都尉立广平郡，谓之三魏，皆属司州。◎洪饴孙曰：每郡都尉一人，比二千石。大郡或置二人，或为东、西部，或为南、北部，典兵禁，备盗贼。</span>
太子郭夫人弟
<span class="c1">本志《后妃传》“郭后蚤丧兄弟，以从兄表继父永后”，此言“夫人弟”，未详其名。又按《郭后传》“后颇防闲外戚”，以此事推之，或为溢美之辞。传中“甄后之死，由后之宠”二语，及“曹洪下狱当死。卞太后谓郭后曰：‘令曹洪今日死，吾明日敕帝废后。’郭后涕泣，屡请，乃得免官削爵土”，是郭后之足以制魏文可知。</span>
为曲周县吏，
<span class="c1">◎曲周，前汉属广平郡，后汉属钜鹿郡，建安十七年移属魏郡，见《武纪》。三国魏改属广平，广平郡即魏郡西部，故西部都尉得按治之。◎《一统志》：曲周故城，今直隶广平府曲周县东北。</span>
断盗官布，法应弃市。太祖时在谯，太子留邺，数手书为之请罪。勋不敢擅纵，具列上。勋前在东宫，守正不挠，太子固不能悦，及重此事，恚望滋甚。
<span class="c1">◎祸机已伏于此。◎或曰：以操之明断，诸子犹复纵肆行私如是。</span>
会郡界休兵有失期者，密敕中尉奏免勋官。
<span class="c1">中尉，即执金吾。</span>
久之，拜侍御史。
<span class="c1">勋为侍御史，列名劝进，见《文纪》注引禅代众事。</span>
延康元年，太祖崩，太子即王位，勋以驸马都尉兼侍中。
<span class="c1">冯本“勋”作“郧”，误。驸马都尉，见《明纪》青龙元年，又见《曹爽传》。侍中，见《武纪》建安元年。</span>

3. <span id="卷十二·魏书十二·崔毛徐何邢鲍司马传第十二-鲍勋-3"></span>
文帝受禅，勋每陈“今之所急，唯在军农，宽惠百姓。台榭苑囿，宜以为后。”文帝将出游猎，勋停车上疏曰：“臣闻五帝三王，靡不明本立教，以孝治天下。陛下仁圣恻隐，有同古烈。臣冀当继踪前代，令万世可则也。如何在谅闇之中，
<span class="c1">◎《论语》：高宗谅阴，三年不言。◎注曰：谅，信也。阴，犹默也。◎疏曰：谓信任冢宰，默而不言也。◎《礼记》作 “谅闇”，郑玄以为凶庐。</span>
修驰骋之事乎！臣冒死以闻，唯陛下察焉。”帝手毁其表而竞行猎，
<span class="c1">吴金华以“竞”当为“竟”，犹言终究。</span>
中道顿息，问侍臣曰：“猎之为乐，何如八音也？”侍中刘晔对曰：“猎胜于乐。”勋抗辞曰：“夫乐，上通神明，下和人理，隆治致化，万邦咸乂。
<span class="c1">◎《尔雅·释诂》：乂，治也。</span>
故移风易俗，
<span class="c1">冯本夺“故”字。</span>
莫善于乐。况猎，暴华盖于原野，伤生育之至理，栉风沐雨，不以时隙哉？昔鲁隐观渔于棠，
<span class="c1">见《崔琰传》。《左传》作“观鱼”。</span>
《春秋》讥之。虽陛下以为务，愚臣所不愿也。”因奏：“刘晔佞谀不忠，阿顺陛下过戏之言。昔梁丘据取媚于遄台，
<span class="c1">◎《左传·昭公二十年》：齐侯至自田，晏子侍于遄台。子犹驰而造焉。〖◎杜注：子犹，梁丘据也。〗公曰：“唯据与我和夫。”晏子对曰：“据亦同也，焉得谓和！”◎《说苑》：齐景公饮酒，移于梁丘据之家，梁丘据左操瑟，右挈竽，行歌而至。公曰：“乐哉，今夕吾饮酒也，微此一臣，何以乐吾身。”</span>
晔之谓也。请有司议罪，以清皇朝。”
<span class="c1">◎何焯曰：勋语殊壮，但丕闻“谅阴”之语，漠无所动，毁表行猎，复问其乐何如八音，心已死矣，又何可与言哉！丕昏已甚，勋又切直不已，忠亮有余，而识不足。君子惜之。◎梁章钜曰：○《御览》卷四十二引《魏略》云：魏文帝猎北邙上，时盛夏炎暑，行者或中暍，鲍勋切谏，遂因此伏法。○按：本传勋因谏猎出为右中郎将，后以谏征吴左迁，复缘私解孙邕事收付廷尉，伏诛，并非因谏猎伏法。《魏略》有脱漏，故裴注不收也。</span>
帝怒作色，罢还，即出勋为右中郎将。
<span class="c1">◎《续百官志》：右中郎将，比二千石。</span>

4. <span id="卷十二·魏书十二·崔毛徐何邢鲍司马传第十二-鲍勋-4"></span>
黄初四年，尚书令陈群、仆射司马宣王并举勋为宫正，宫正即御史中丞也。
<span class="c1">◎御史中丞，见《武纪》初平元年。◎《宋书·百官志》：御史大夫有二丞，其一曰御史丞，其二曰御史中丞。殿中兰台，秘书图籍在焉，而中丞居之。外督部刺史，内领侍御史，受公卿奏事，举劾按章。中丞，每月二十五日绕行宫垣白壁。史臣按《汉志》“执金吾每月三绕行宫城”，疑是省金吾，以此事并中丞。◎洪饴孙曰：御史中丞，一人，千石，本御史大夫之丞。黄初初，改为宫正，复为台主，寻又改曰中丞。◎赵一清曰：宫正之名，以巡行宫省得名。</span>
帝不得已而用之，百寮严惮，罔不肃然。六年秋，帝欲征吴，群臣大议，勋面谏曰：“王师屡征而未有所克者，盖以吴、蜀唇齿相依，凭阻山水，有难拔之势故也。往年龙舟飘荡，隔在南岸，
<span class="c1">◎《通鉴》：黄初五年八月，魏文为水军，亲御龙舟，会暴风漂荡，几至覆没。</span>
圣躬蹈危，臣下破胆。此时宗庙几至倾覆，为百世之戒。今又劳兵袭远，日费千金，
<span class="c1">◎《兵法》曰：兴师十万，日费千金。</span>
中国虚耗，令黠虏玩威，
<span class="c1">◎《国语》：祭公谋父曰：“先王耀德不观兵。夫兵戢而时动，动则威，观则玩，玩则无震。”</span>
臣窃以为不可。”帝益忿之，左迁勋为治书执法。
<span class="c1">◎《晋书·职官志》：魏置治书执法，掌奏劾。◎赵一清氏以治书执法即治书侍御史，误。</span>

5. <span id="卷十二·魏书十二·崔毛徐何邢鲍司马传第十二-鲍勋-5"></span>
帝从寿春还，屯陈留郡界。太守孙邕见，出过勋。
<span class="c1">孙邕，见《齐王纪》嘉平六年，又见《管宁传》、《卢毓传》。</span>
时营垒未成，但立标埒，
<span class="c1">◎胡三省曰：标，表也。埒，《说文》曰“庳垣也”，又封道曰埒。</span>
邕邪行不从正道，
<span class="c1">◎吴金华曰：军法，营垒已成而妄行其中者杀。故《汉书·胡建传》载建引《黄帝李法》曰“壁垒已定，穿窬不繇路，是谓奸人，奸人者杀”。鲍勋实事求是，其所以不举孙邕之事，正缘当时“堑垒未成”，不得以军法论处也。</span>
军营令史刘曜欲推之，
<span class="c1">◎《续百官志》：大将军令史及御属三十一人。</span>
勋以堑垒未成，解止不举。大军还洛阳，曜有罪，勋奏绌遣，而曜密表勋私解邕事。诏曰：“勋指鹿作马，收付廷尉。”廷尉法议：“正刑五岁。”
<span class="c1">◎胡三省曰：法议，引法而议也。正，结正也。五岁刑，髡钳为城旦舂。</span>
三官驳：“依律罚金二斤。”
<span class="c1">三官，廷尉正、监、平也。</span>
帝大怒曰：“勋无活分，而汝等敢纵之！
<span class="c1">《通鉴》“敢”作“欲”。</span>
收三官以下付刺奸，
<span class="c1">◎范《书·侯霸传》：再迁为执法刺奸。◎章怀注引《王莽传》曰：执法左右刺奸，选能吏侯霸等分督六尉、六队，如汉刺史。◎是刺奸之官甚尊。魏有刺奸掾、刺奸主簿，大将军、太尉皆有；刺奸都督，大都督掾之属。</span>
当令十鼠同穴。”太尉钟繇、司徒华歆、镇军大将军陈群、侍中辛毗、尚书卫臻、守廷尉高柔等
<span class="c1">◎《高柔传》：柔为廷尉，帝以宿嫌，欲枉法诛治书执法鲍勋，柔固执不从诏命。遂召柔诣台，遣使者承指至廷尉考竟勋。勋死，乃遣柔还寺。</span>
并表“勋父信有功于太祖”，
<span class="c1">◎或曰：有功于太祖，何如得罪于郭夫人。</span>
求请勋罪。帝不许，遂诛勋。
<span class="c1">◎《通鉴辑览》曰：魏文以贷绢宿嫌免曹洪，已失予夺之正。至鲍勋守法不阿，方当录用，以励群下，乃必欲置之于死，可谓徇私怨而昧公义矣。</span>
勋内行既脩，廉而能施，死之日，家无余财。后二旬，文帝亦崩，莫不为勋叹恨。
<span class="c1">◎此与崔琰之死同一痛惜。◎或曰：叹恨不得以赦免耳。</span>

## 司马芝

1. <span id="卷十二·魏书十二·崔毛徐何邢鲍司马传第十二-司马芝-1"></span>
司马芝字子华，河内温人也。
<span class="c1">◎《郡国志》：司隶校尉河内郡温。◎《一统志》：温县故城，今河南怀庆府温县西南三十里。</span>
少为书生，避乱荆州，于鲁阳山遇贼，
<span class="c1">◎鲁阳，见《刘表传》、《毛玠传》。◎赵一清曰：○《前汉书·地理志》：南阳郡鲁阳，有鲁山，古鲁县。◎潘眉曰：○山名鲁山，不名鲁阳，在鲁山之阳，邑因名鲁阳。此当云“于鲁阳鲁山遇贼”。《元和县志》：鲁山，在汝州鲁阳县东北十里。◎惠栋曰：○郦元云：柏树溪水出于鲁山峡谷中，东南流径鲁山西，而南合牛兰也。◎《一统志》：鲁山在河南汝州鲁山县东十八里，孤高耸拔，为一邑巨镇，县以此得名。</span>
同行者皆弃老弱走，芝独坐守老母。贼至，以刃临芝，芝叩头曰：“母老，唯在诸君！”贼曰：“此孝子也，杀之不义。”遂得免害，以鹿车推载母。
<span class="c1">◎范《书·列女传》：鲍宣妻桓氏，字少君，著短布裳，与宣共挽鹿车归乡里。◎《风俗通》云：鹿车，或云乐车，入传舍，偃卧无忧，无牛马而能行者，独一人所致耳。◎苏林云：一木横鹿车，一人推之。</span>
居南方十余年，躬耕守节。

2. <span id="卷十二·魏书十二·崔毛徐何邢鲍司马传第十二-司马芝-2"></span>
太祖平荆州，以芝为管长。
<span class="c1">◎钱大昕曰：管，当作“菅”，济南有菅县，故下文有“驰檄济南”之语。◎赵一清曰：○此汉济南郡之菅县也。○应劭曰：音奸。◎马与龙曰：菅长司马芝、高柔，见《魏志》，《传》误作“管”。◎《一统志》：菅县故城，今山东济南府章丘县西北。◎弼按：《郡国志》河南尹中牟县有管城，古管叔邑，并非管县，与此无涉。</span>
时天下草创，多不奉法。郡主簿刘节，旧族豪侠，宾客千余家，出为盗贼，入乱吏治。顷之，芝差节客王同等为兵，掾史据白：“节家前后未尝给繇，若至时藏匿，必为留负。”芝不听，与节书曰：“君为大宗，加股肱郡，而宾客每不与役，既众庶怨望，咸流声上闻。
<span class="c1">宋本“咸”作“或”。</span>
今条调同等为兵，
<span class="c1">◎官本《考证》曰：条，北宋本作“调”。</span>
幸时发遣。”兵已集郡，而节藏同等，因令督邮以军兴诡责县，
<span class="c1">毛本“令”做“今”，误。督邮，见《崔琰传》。</span>
县掾史穷困，乞代同行。芝乃驰檄济南，具陈节罪。太守郝光素敬信芝，即以节代同行，青州号芝“以郡主簿为兵”。
<span class="c1">济南郡属青州，故云。</span>
迁广平令。
<span class="c1">◎《郡国志》：冀州钜鹿广平。◎《一统志》：故城，今直隶广平府鸡泽县东。</span>
征虏将军刘勋
<span class="c1">《武纪》建安十八年注引勋进表、《文纪》注引《典论》俱作“平虏将军”。</span>
贵宠骄豪，又芝故郡将，宾客子弟在界数犯法。勋与芝书，不著姓名，而多所属托。芝不报其书，一皆如法。后勋以不轨诛，交关者皆获罪，而芝以见称。
<span class="c1">◎《魏略》曰：勋字子台，琅邪人。
<span class="c2">◎《郡国志》：徐州琅邪国琅邪。◎《一统志》：琅邪故城，今山东青州府诸城县东南一百五十里琅邪山下，东枕大海。</span>
中平末，为沛国建平长，
<span class="c2">◎《郡国志》：豫州沛国建平。◎《一统志》：建平故城，今河南归德府永城县西南。</span>
与太祖有旧。后为庐江太守，为孙策所破，
<span class="c2">刘勋，事见《武纪》建安四年、十八年，又见《吴志·孙策传》。</span>
自归太祖，封列侯，
<span class="c2">刘勋封华乡侯，见《武纪》建安十八年注引勋进表。</span>
遂从在散伍议中。
<span class="c2">吴本“议”作“丛”。</span>
勋兄为豫州刺史，病亡。兄子威又代从政。勋自恃与太祖有宿，日骄慢，数犯法，又诽谤。为李申成所白，收治，并免威官。
<span class="c2">勋事又见《贾逵传》注引《魏略·杨沛传》。</span>
</span>

3. <span id="卷十二·魏书十二·崔毛徐何邢鲍司马传第十二-司马芝-3"></span>
迁大理正。
<span class="c1">建安十八年，魏国始置大理。黄初元年，改为廷尉。大理正，一人，六百石，掌平决诏狱。正、监、平，谓之廷尉三官。</span>
有盗官练置都厕上者，
<span class="c1">◎吴金华曰：都厕，指过路人通用之大厕。</span>
吏疑女工，收以付狱。芝曰：“夫刑罪之失，失在苛暴。今赃物先得而后讯其辞，若不胜掠，或至诬服。诬服之情，不可以折狱。且简而易从，大人之化也。不失有罪，庸世之治耳。今宥所疑，以隆易从之义，不亦可乎！”太祖从其议。历甘陵、沛、阳平太守，
<span class="c1">◎甘陵，见《武纪》建安九年。◎《郡国志》：豫州沛国。◎吴增僅曰：司马芝为沛郡太守，在建安末年，盖汉末国除为郡。◎弼按：范《书·盖延传》“延破刘永沛郡太守，斩之”，章怀注引《东观记》曰“沛郡太守陈修”，又《侯霸传》“以沛郡太守韩歆代霸为大司徒”，又玄（货）〈贺〉为沛郡守，见《第五伦传》；向苗为沛郡太守，见《桓鸾传》；桓荣为沛郡龙亢人，见范书本传。是沛之除国为郡不在汉末也。◎又按：范《书·沛献王辅传》始终嗣封，至魏受禅始改为崇德侯，本志《魏武纪》亦云“沛国谯人”，是终汉之世沛并无除国为郡之事，然则何以有沛郡太守见于各传，殊可疑也。◎《文帝纪》：黄初二年，以魏郡东部为阳平郡。◎谢鍾英曰：司马芝为阳平太守在黄初前，时无阳平郡，疑字之讹。</span>
所在有绩。黄初中，入为河南尹，抑强扶弱，私请不行。曹内官欲以事托芝，
<span class="c1">宋本“曹”作“曾”，官本作“会”。</span>
不敢发言，因芝妻伯父董昭。昭犹惮芝，不为通。芝为教与群下曰：“盖君能设教，不能使吏必不犯也。吏能犯教，而不能使君必不闻也。夫设教而犯，君之劣也；犯教而闻，吏之祸也。君劣于上，吏祸于下，此政事所以不理也。可不各勉之哉！”于是下吏莫不自励。门下循行尝疑门幹盗簪，
<span class="c1">◎《续百官志》：阁下及诸曹各有书佐、幹，主文书。◎《汉官》曰：河南尹，书佐五十人，循行二百三十人，幹小史二百三十一人。◎惠栋曰：○幹，汉碑皆作“干”，古字通也。○赵明诚曰：《晋书·职官志》：“州县吏皆有循行。”案《北海相景君碑》阴载故吏自都昌召丘暹而下十九人，皆作修行。岂“循”、“脩”二字书相类，遂至讹谬耶？案王充《论衡》曰：“一县佐吏之材，任郡掾史，一郡脩行之能，堪州从事。然而郡不召佐史，州不取脩行者，巧习无害，文少德高也。”证此，则“循行”当作“脩行”无疑矣。</span>
幹辞不符，曹执为狱。芝教曰：“凡物有相似而难分者，自非离娄，鲜能不惑。就其实然，循行何忍重惜一簪，轻伤同类乎！其寝勿问。”

4. <span id="卷十二·魏书十二·崔毛徐何邢鲍司马传第十二-司马芝-4"></span>
明帝即位，赐爵关内侯。
<span class="c1">芝议用五铢钱，见《通鉴·明纪》太和元年。</span>
顷之，特进曹洪乳母当
<span class="c1">◎洪饴孙曰：特进，无员，魏加官。朝廷所敬异者，赐位特进，言以功德，特进见也。</span>
与临汾公主侍者
<span class="c1">◎《郡国志》：司隶河东郡临汾。◎《一统志》：今山西绛州东北。◎谢鍾英曰：临汾公主即此。《晋志》临汾属平阳郡。</span>
共事无涧神
<span class="c1">◎臣松之案：无涧，山名，在洛阳东北。
<span class="c2">陈寅恪以“无涧神”应作“无间神”，即地狱神。无涧山当系因天竺教而得名。</span>
</span>
系狱。卞太后遣黄门诣府传令，芝不通，辄敕洛阳狱考竟，而上疏曰：“诸应死罪者，皆当先表须报。前制书禁绝淫祀以正风俗，今当等所犯妖刑，辞语始定，黄门吴达诣臣，传太皇太后令。臣不敢通，惧有救护，速闻圣听，若不得已，以垂宿留。由事不早竟，是臣之罪，是以冒犯常科，辄敕县考竟，擅行刑戮，伏须诛罚。”帝手报曰：“省表，明卿至心，欲奉诏书，以权行事，是也。此乃卿奉诏之意，何谢之有？后黄门复往，慎勿通也。”
<span class="c1">芝于细故多所宽宥，于豪强则法在必行，不吐刚茹柔，史评允矣。</span>
芝居官十一年，数议科条所不便者。其在公卿间，直道而行。会诸王来朝，与京都人交通，坐免。

5. <span id="卷十二·魏书十二·崔毛徐何邢鲍司马传第十二-司马芝-5"></span>
后为大司农。先是诸典农各部吏民，末作治生，以要利入。芝奏曰：“王者之治，崇本抑末，务农重谷。王制：‘无三年之储，国非其国也。’《管子·区言》以积谷为急。
<span class="c1">◎潘眉曰：“区言”之“区”，似当为“匡”。《管子》有《大匡》、《中匡》、《小匡》，而无《区言》。◎沈钦韩曰：《管子》自《任法第四十五》至《内业》为《区言》。◎沈家本曰：《大匡》诸篇不得称匡言，潘说误。《区言四·治国篇》言富民积粟事，即其所本也。◎弼按：二沈说是。</span>
方今二虏未灭，师旅不息，国家之要，惟在谷帛。武皇帝特开屯田之官，专以农桑为业。建安中，天下仓廪充实，百姓殷足。自黄初以来，听诸典农治生，各为部下之计，
<span class="c1">◎何焯曰：黄初中屯田之制已坏，可叹。</span>
诚非国家大体所宜也。夫王者以海内为家，故《传》曰：‘百姓不足，君谁与足！’富足之田，在于不失天时而尽地力。今商旅所求，虽有加倍之显利，然于一统之计，已有不赀之损，不如垦田益一亩之收也。夫农民之事田，自正月耕种，芸锄条桑，
<span class="c1">◎《诗·豳风》：蚕月条桑。◎郑《笺》云：条桑，枝落之采其叶也。</span>
耕熯种麦，
<span class="c1">熯，疑作“ ”。，耕麦地也，见《玉篇》。或作“ ”。，耕也，见《广雅·释地》。</span>
获刈筑场，十月乃毕。
<span class="c1">◎《诗·豳风》：十月涤场。</span>
治廪系桥，运输租赋，除道理梁，墐涂室屋，以是终岁，无日不为农事也。今诸典农，各言‘留者为行者宗田
<span class="c1">◎钱仪吉曰：宗田，未详。</span>
计，课其力，势不得不尔。不有所废，则当素有余力。’臣愚以为不宜复以商事杂乱，专以农桑为务，于国计为便。”明帝从之。

6. <span id="卷十二·魏书十二·崔毛徐何邢鲍司马传第十二-司马芝-6"></span>
每上官有所召问，常先见掾史，为断其意故，
<span class="c1">◎姚范曰：“史”字、“故”字为句。</span>
教其所以答塞之状，皆如所度。芝性亮直，不矜廉隅。与宾客谈论，有不可意，便面折其短，退无异言。卒于官，家无余财，自魏迄今为河南尹者莫及芝。

7. <span id="卷十二·魏书十二·崔毛徐何邢鲍司马传第十二-司马芝-7"></span>
芝亡，子岐嗣，从河南丞转廷尉正，
<span class="c1">◎潘眉曰：前芝迁大理正，此岐转廷尉正。大理汉官，魏改为廷尉，实一官也。◎梁章钜说同。◎弼按：《续百官志》有廷尉而无大理，建安十八年魏国始置大理，见《魏都赋》注。黄初元年，改为廷尉，见《文帝纪》。◎又按：《钟繇传》：汉献帝在西京，繇为廷尉正。魏国初建，为大理。文帝即王位，复为大理。及践阼，改为廷尉。○可证。</span>
迁陈留相。
<span class="c1">◎谢鍾英曰：○《魏志》：陈留恭王峻，太和六年封陈留，以郡为国。○司马岐为陈留相。洪《志》作郡，非也。◎弼按：○《武文世王公传》：黄初三年，封曹峻为陈留王。五年，改封襄邑。太和六年，又封陈留。○《鲍勋传》：黄初六年，文帝屯陈留郡界，太守孙邕见。○是黄初三年以前陈留为郡，黄初五年至太和六年又为郡，洪《志》少误，谢说亦未细审也。</span>
梁郡有系囚，多所连及，数岁不决。诏书徙狱于岐属县，县请豫治牢具。岐曰：“今囚有数十，既巧诈难符，且已倦楚毒，其情易见。岂当复久处囹圄邪！”及囚室，诘之，皆莫敢匿诈，一朝决竟，遂超为廷尉。是时大将军爽专权，尚书何晏、邓飏等为之辅翼。南阳圭泰
<span class="c1">◎钱大昭曰：古未有圭姓，或是“州泰”之讹。州泰，南阳人，见《邓艾传》后。◎周寿昌曰：前汉有睦孟安，知非其后去目存圭，犹笮氏之后为迮，是姓之先为氏姓，俱未可知。志内所载希姓如汎嶷、枣祇、戏志才者甚多。</span>
尝以言迕指，考系廷尉。飏讯狱，将致泰重刑。岐数飏曰：“夫枢机大臣，王室之佐，既不能辅化成德，齐美古人，而乃肆其私忿，枉论无辜。使百姓危心，非此焉在？”飏于是惭怒而退。岐终恐久获罪，以疾去官。居家未期而卒，年三十五。子肇嗣。
<span class="c1">肇，晋太康中为冀州刺史、尚书，见《百官志》。
<span class="c2">◎何焯云：北宋本“志”作“名”。◎沈家本曰：○《隋志》：《魏晋百官名》五卷，《晋百官名》三十卷，并无撰人。○《旧唐志》：《百官名》四十卷，无撰人。又《晋惠帝百官名》三卷，陆机撰。○《新志》陆机书同《旧志》，《百官名》十四卷。“十四”与“四十”疑有一误也。此注引司马肇“晋太康中为晋冀州刺史、尚书”，疑所引乃《晋百官名》也。</span>
</span>

8. <span id="卷十二·魏书十二·崔毛徐何邢鲍司马传第十二-司马芝-8"></span>
评曰：徐奕、何夔、邢颙贵尚峻厉，为世名人。毛玠清公素履，司马芝忠亮不倾，庶乎不吐刚茹柔。崔琰高格最优，鲍勋秉正无亏，而皆不免其身，惜哉！《大雅》贵“既明且哲”，《虞书》尚“直而能温”，自非兼才，畴克备诸！
<span class="c1">此皆忠亮端直之士，列于勋庸之前，不以官爵崇卑为先后也。</span>
