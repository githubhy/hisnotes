---
weight: 5
title: 卷四·魏书四·三少帝纪第四
---

# 卷四·魏书四·三少帝纪第四

1. <span id="卷四·魏书四·三少帝纪第四-1"></span>
魏书四

2. <span id="卷四·魏书四·三少帝纪第四-2"></span>
三国志四三少帝纪第四
<span class="c1">◎监本、官本作“齐王芳、高贵乡公髦、陈留王奂”。◎赵一清曰：此卷陈承祚本题云“《三少帝纪》”，故《史通》云“天子见黜者，汉、魏以后谓之少帝”，是也。今刻失其义矣。◎沈家本曰：官本先列“齐王等”一行，即赵所谓今刻也。冯、毛本题曰“《三少帝纪》”，尚是承祚原文。</span>

3. <span id="卷四·魏书四·三少帝纪第四-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">齐王芳纪 校录：唐并儿</span>

4. <span id="卷四·魏书四·三少帝纪第四-4"></span>
<span class="c1">高贵乡公髦纪 校录：eaglefly213</span>
<span class="c1">陈留王奂纪 校录：le_minuit</span>
<span class="c1">复校：擎骥</span>

## 齐王芳

1. <span id="卷四·魏书四·三少帝纪第四-齐王芳-1"></span>
齐王讳芳，字兰卿。明帝无子，养王及秦王询；宫省事秘，莫有知其所由来者。
<span class="c1">◎说见《明纪·青龙三年》。◎郭龙兴曰：“莫知其所由来”与《武纪》所云“莫能审其生出本末”语意正同。</span>
<span class="c1">◎《魏氏春秋》曰：或云任城王楷子。</span>
青龙三年，立为齐王。景初三年正月丁亥朔，帝甚病，乃立为皇太子。是日，即皇帝位，大赦。尊皇后曰皇太后。大将军曹爽、太尉司马宣王辅政。
<span class="c1">◎《晋书·宣帝纪》云：齐王即位，迁侍中，持节都督中外诸军，录尚书事，与爽各统兵三千人，共执朝政。更直殿中，乘舆入殿。◎《晋书·职官志》云：持节都督，无定员。魏文帝黄初三年，始置都诸州军事，或领刺史。又上军大将军曹真都督中外诸军事，假黄钺，则总统内外诸军矣。◎又云：录尚书事，位上公，在三公上。汉制遂以为常，每少帝立则置太傅录尚书事，犹古冢宰总己之义。魏、晋以后，公卿权重者为之。◎胡三省曰：录尚书事，汉东都诸公之重任也。今爽、懿既都中外诸军，又录尚书事，则文武大权尽归之矣。自此迄于六朝，凡权臣壹是专制国命。</span>
诏曰：“朕以眇身，
<span class="c1">◎《汉书·昭帝纪》始元五年诏曰：朕以眇身。◎师古曰：眇，微也。</span>
继承鸿业，茕茕在疚，
<span class="c1">◎《左传·哀公十六年》：茕茕余在疚。◎谓致我茕茕然，若在疚病之中也。</span>
靡所控告。
<span class="c1">◎《左传·襄公八年》：翦焉倾覆，无所控告。◎杜注：控，引也。</span>
大将军、太尉奉受末命，夹辅朕躬；司徒、司空、冢宰、元辅总率百寮，以宁社稷，其与群卿大夫勉勖乃心，称朕意焉。诸所兴作宫室之役，皆以遗诏罢之。
<span class="c1">◎《晋书·宣帝纪》云：初，魏明帝好修宫室，制度靡丽，百姓苦之。帝自辽东还，役者犹万余人，雕玩之物，动以千计，至是皆奏罢之。◎胡三省曰：以者，非遗诏真有此指也。</span>
官奴婢六十已上，免为良人。”二月，西域重译献火浣布，诏大将军、太尉临试以示百寮。
<span class="c1">◎《异物志》曰：
<span class="c2">◎《隋书·经籍志》：《异物志》一卷，后汉议郎杨孚撰。《交州异物志》一卷，杨孚撰。《南州异物志》一卷，吴丹阳太守万震撰。《扶南异物志》一卷，朱应撰。◎章宗源《隋志考证》：列举《异物志》甚多。裴注所引之《异物志》未著撰人，不能断定为何人所著。◎侯康曰：据《广州先贤传》、《百越先贤志》诸书，杨孚为章、和时人，然未知所本。刘昭注《续五行志》引“杨孚《卓传》”，谓董卓也，则又似汉末人，未知孰是。《水经注》三十七卷所引者又称杨氏《南裔异物志》，余诸书引者甚多。◎姚振宗曰：○《百越先贤志》：杨孚，字孝元，南海人，枚举物性灵悟，指为异品，著为《南裔异物志》。○《隋志》似敚“南裔”二字。南裔所包者广，合交州七郡言之，似其书之总名。</span>
斯调国有火州，在南海中。其上有野火，春夏自生，秋冬自死。有木生于其中而不消也，枝皮更活，秋冬火死则皆枯瘁。其俗常冬采其皮以为布，色小青黑；若尘垢污之，便投火中，则更鲜明也。◎《傅子》曰：汉桓帝时，大将军梁冀以火浣布为单衣。常大会宾客，冀阳争酒，失杯而污之，伪怒，解衣曰：“烧之。”布得火，炜烨赫然，如烧凡布，垢尽火灭，粲然絜白，若用灰水焉。
<span class="c2">◎宋、元本“絜”作“洁”。◎范《书·南蛮西南夷传》论章怀注引《傅子》与此同，惟“若用灰水焉”，作“如水浣也”。◎章怀注又云：火毳，即火浣布也。</span>
◎《搜神记》曰：昆仑之墟，有炎火之山，
<span class="c2">◎赵一清曰：○《水经·漯水注》：黄水又东注武州川，（又）〈右〉合火山西溪水，水导源火山，西北流，山上有火井，南北六七十步，广减尺许，源深不见底，炎势上升，常若微雷发响。以草爨之，则烟腾火发，亦名荧台。○又《潍水注》引《齐地记》云：东武城东南有卢水，水侧有胜火木，方俗音曰柽子，其木经野火烧死，炭不灭。故东方朔云：“不灰之木者也。”○则火山、火井、火木亦不一处矣。</span>
山上有鸟兽草木，皆生于炎火之中，故有火浣布，非此山草木之皮枲，则其鸟兽之毛也。汉世西域旧献此布，中间久绝；至魏初，时人疑其无有。文帝以为火性酷烈，无含生之气，着之《典论》，明其不然之事，绝智者之听。
<span class="c2">◎《列子·汤问篇》：周穆王大征西戎，西戎献锟铻之剑、火浣之布。其剑长尺有咫，练钢赤刃，用之切玉如切泥焉。火浣之布，浣之必投于火；布则火色，垢则布色；出火而振之，皓然疑乎雪。皇子以为无此物，传之者妄。萧叔曰：“皇子果于自信，果于诬理哉？”◎卢重元曰：动植之类，其性不同。有因水火而生者，有因水火而杀者。故火山之鼠，得火而生；风生之兽，得风而活。人约空立，鱼约水存。然则火浣之纑，非纻非麻，用火鼠毛，布名与中国等，与此复何足为怪也？果于自信，不达矣夫！◎何焯曰：以魏文之识，岂未读《列子·汤问篇》，乃著论以明其不然耶？《法苑珠林》载文帝语云：“火功尚能铄石销金，何为不烧其布？”此语亦当有所本也。◎俞正燮《癸巳存稿》卷十有火浣布说，辞繁未录，亦有与以上所引互见者。</span>
及明帝立，诏三公曰：“先帝昔着《典论》，不朽之格言，其刊石于庙门之外及太学，与石经并，以永示来世。”
<span class="c2">◎《典论》，见《文纪》黄初七年注。《典论》刻石，见《明纪》太和四年。◎潘眉曰：《典论》凡六碑，见《水经注》卷十六。按汉蔡邕《石经》在太学讲堂前东侧，魏正始《石经》在太学讲堂前西侧。明帝刊《典论》时，魏《石经》尚未刊立，诏令与《石经》并，应在堂东。而郦道元云魏《石经》“树于堂西，石长八尺，广四尺，列石于其下，碑石四十八枚，广三十丈，《典论》六碑附于其次”，是郦元所见《典论》石碑在堂西。魏《石经》之次，初不与汉《石经》并也。大抵初刊《典论》时，诏立堂东，与汉《石经》并。后魏自刻《石经》，乃迁《典论》石碑于堂西，自与魏《石经》并耳。◎又曰：魏《石经》有二，一为《三字石经》，一为《一字石经》。考《隋书·经籍志》，《一字石经周易》一卷，《一字石经尚书》六卷，《一字石经鲁诗》六卷，《一字石经仪礼》九卷，《一字石经春秋》一卷，《一字石经公羊传》九卷，《一字石经论语》一卷，《一字石经典论》一卷，《三字石经尚书》九卷，《三字石经尚书》五卷，《三字石经春秋》三卷。金石家咸谓一字、三字俱齐王正始年刊。眉以《隋志》目次考之，《一字石经》当刊于明帝太和四年。是时诏以《典论》刊石，与《石经》并，所谓《石经》，即魏《一字石经》也。至正始年，又刊《三体石经》，与《一字石经》并立，后人不考，遂以为俱在正始年刊，失其实矣。◎弼按：汉魏《石经》之辨，聚讼纷如。其开后世争议之端者，始于《后汉书·儒林传》序“熹平四年，灵帝诏诸儒正定五经，刊于石碑，为古文、篆、隶三体书法，以相参检”之语，学者遂执此文，谓《三体石经》为汉《石经》之证。然《水经·谷水注》“蔡邕以熹平四年奏求正定六经文字，灵帝许之，邕乃自书丹于碑，使工镌刻，立于太学门外，于是后儒晚学咸取正焉。魏正始中，又立古、篆、隶三字《石经》”。◎赵明诚《金石录》云：《儒林传序》云“为古文、篆、隶三体”者，非也。蔡邕所书乃八分，而《三体石经》乃魏时所见。◎刘传莹《汉魏石经考》云：郦道元作《水经注》，身在洛阳，目验《石经》，其纪汉《石经》不言三体，下乃云“魏正始中，又立古、篆、隶三体”，玩其文义，汉《石经》非三体可知。《隶释》据残碑以汉《石经》为隶书，其说最确。《经义考》、《石经考异》皆从之，以为三体者，范蔚宗误记耳。《伽蓝记》、《刘芳传》、《集古录目》皆沿此而误。◎又曰：东京《左传》不立学官，熹平刻经，以息博士之争，无缘刻及《左传》，即此可决《三体左传》非蔡邕书，而汉《石经》非三体也。◎钱大昕《十架斋养新录》云：万季野执《后汉书·儒林传》序
<span class="c3">季野，万斯同之字。</span>
“为古文、篆、隶三体以相参检”一语，谓蔚宗得于目睹，必不诬。甚矣！季野之惑也。蔚宗著书在宋文帝之时，其时洛阳已非宋土，何由得《石经》而睹之？若云目睹在义熙、永初之前，则蔚宗未尝官洛阳。晋世膏梁公子，
<span class="c3">梁、粱古通，钱校改“梁”为“粱”，甚无谓。</span>
岂有无故而跳身边徼，更无此情理矣。◎朱彝尊《经义考》云：汉立《石经》，蔡邕所书本一字，惟因范史《儒林传》云“为古文、篆、隶三体书法，以相参检，树之学门”，而杨衒之《洛阳伽蓝记》、《北史·刘芳传》因之，唐窦蒙、宋郭忠恕、苏望、方匋、欧阳棐、董逌、姚宽等，均仍其误。独张縯谓邕以三体参检其文，而书丹于碑，则定为隶，其义为允。载考卫恒及江式传、郦道元《水经注》，皆以一字为汉《石经》，迨赵明诚《金石录》、洪适《隶释》、《隶续》，辨之甚详，足以征信。其载《一字石经》遗文，后列堂谿典、马日磾等姓名，使《一字石经》出于魏，当更列正始中正字诸臣姓名，亦何取仍列典、日磾等诸人于经文之后哉？又史家体例，以时代为先后，《隋志》列《一字石经》于前，次魏文帝《典论》，然后叙《三字石经》于后，是一字属汉，而三字属魏，不待辞说始明，其曰“魏正始中，又立《一字石经》，相承以为七经正字”，盖雕本相沿，偶讹“三”字为“一”字尔。◎姚晋圻《汉魏石经考序》云：《石经》之说，汉为一字，魏为三体，谅矣。其纷谬之故，昔人咎始范史，窃谓蔚宗所据，有华峤、袁崧、谢承之旧文，非必率妄云尔。考《卢植传》，始刻《石经》时，植上书求立古学，且以今之《礼记》特多回（穴）〈冗〉，欲合《尚书》章句，考《礼记》得失，裁定圣典，刊正碑文。夫曰“合”、曰“考”，盖当时今文诸家多作别字，不协古文、篆、隶相承之意，植意欲合三体考定。邕等书经，即沿其例耳。东京古文，不列学官，读经皆以隶字，然隶之为字，或从古变，或从篆出，体质虽殊，而点画迭代，不可虚造。今立此碑，革时俗之乱易，依篆、古以正作。务使源流相应，雅俗区别，故云“为三体，相参检”。非如魏《石经》，一碑中三体俱书一字也。说蔡邕书者，谓割隶二分，取其八分，八分之名，不纯乎隶。而卫恒序篆书亦云“邕采斯、喜之法，为古今杂形矣”，曹魏之世，遂推此旨，直作三体。后来华峤之徒亦各晓汉时是正文字之例，并载于书，范史因之，其或小有窜易，而后人直以为误，则非也。◎弼按：据以上诸说，汉《石经》为一字，魏《石经》为三体，已有定论。证以近日出土之石：一字者，为《周易》、《尚书》、《鲁诗》、《仪礼》、《春秋公羊传》、《论语》，皆隶书，并有汉末诸臣姓名；三体者，为《尚书》、《春秋左氏传》。此与《隋志》所载《一字石经》、《三字石经》相合，兼有实物可证。朱、姚二氏谓汉《石经》乃以三体参校其文，非如魏《石经》之一字具书三体，虽本张縯之说，而能发挥三体参校之义，尤为善解《儒林传》序。至潘氏所论，以《三体石经》为魏正始年刊，是也。以《一字石经》为魏太和四年刊，殊为无据。太和四年，惟以《典论》刊石尔。诏与《石经》并者，谓《典论》与《石经》并立，非谓并刊《石经》也。其云“金石家谓一字、三字俱正始年刊”者，殆惑于《隋志》“魏正始中，又立《一字石经》”之语，朱氏已辨之矣。张国淦《历代石经考》辨析极详，可资参证。</span>
至是西域使至而献火浣布焉，于是刊灭此论，而天下笑之。
<span class="c2">据《抱朴子·论仙篇》言，文帝自毁，见《文纪》黄初七年注。</span>
◎臣松之昔从征西至洛阳，
<span class="c2">◎《宋书·裴松之传》：高祖北伐，领司州刺史，以松之为州主簿，传治中从事史。既克洛阳，高祖敕之曰：“裴松之廊庙之才，不宜久尸边务。今诏为世子洗马。”◎《宋书·武帝纪》：公乃戒严北讨，加领征西将军、司豫二州刺史。</span>
历观旧物，见《典论》石在太学者尚存，而庙门外无之，问诸长老，云晋初受禅，即用魏庙，
<span class="c2">◎《水经·谷水注》：渠水南出，迳铜驼街，渠左是魏晋故庙地。◎《宋书·礼志三》：晋武帝太始元年十二月丙寅，受禅。二年正月，有司奏营建七庙。帝重其役，诏宜权立一庙。于是群臣奏议：“舜承尧禅，受终文祖，则虞氏不改唐庙，因仍旧宫。可依有虞氏故事，即用魏庙。”奏可。七月，又诏曰：“主者前奏就魏旧庙，诚亦有准。然于祇奉神明，情犹未安，宜更营造，崇正永制。”于是改创宗庙。</span>
移此石于太学，非两处立也。窃谓此言为不然。◎又东方朔《神异经》曰：
<span class="c2">◎毛本“又”字上不空格，“经”作“记”。《水经·漯水注》引此作“东方朔《神异传》”。东方朔，《汉书》有传。◎《隋书·经籍志》：《神异经》一卷，东方朔撰，张华注。◎《四库提要》云：旧本题汉东方朔撰，所载皆荒外之言，怪诞不经，共四十七条。陈振孙《书录解题》已极斥此书之伪。今考朔本传历叙所撰述，言凡刘向所录朔书，俱是世所传，他事皆非。其赞又言“后世好事者取其奇言怪语，附著之朔”云云，则朔书多出附会，在班固时已然。《晋书·张华传》亦无注《神异经》之文，则华注亦属假借。《隋志》列之史部地理类，《唐志》列之子部神仙类。今核所言，多世外恍惚之事，既有异于舆图，亦无关于修炼，今从《文献通考》，列小说类中，庶得其实焉。</span>
南荒之外有火山，长三十里，广五十里，其中皆生不烬之木，昼夜火烧，得暴风不猛，猛雨不灭。火中有鼠，重百斤，毛长二尺余，细如丝，可以作布。常居火中，色洞赤，时时出外而色白，
<span class="c2">◎吴金华曰：时时，偶尔之意。</span>
以水逐而沃之，即死，续其毛，
<span class="c2">◎吴金华曰：“续”为“绩”之形讹。凡纺织之事，收集丝、毛之类而辑短为长者谓之“绩”。《后汉书·南蛮西南夷列传》李贤注引《神异经》正作“绩”，当据改。</span>
织以为布。
<span class="c2">◎范《书·南蛮西南夷传》论章怀注引《神异经》曰：南方有火山，长四十里，广四五里，生不烬之木，昼夜火然，得烈风不猛，暴雨不灭。火中有鼠，重百斤，毛长二尺余，细如丝，恒居火中，时时出外而色白，以水逐沃之即死。绩其毛，织以作布，用之若污，以火烧之，则清洁也。◎与裴注所引，字句少异。◎杭世骏曰：○《梁四公记》云：有商人赍火浣布三端，帝以杂布积之，令杰公以他事至于布所。杰公遥识曰：“此火浣布。二是绢木皮所作，一是绩鼠毛所作。”以诘商人，具如杰公所说。因问木鼠之异。公曰：“木坚毛柔，是可别也。以阳燧火山、阴柘木热之，木皮改常。”试之，果验。○《吴录》曰：南北景县有火鼠，取毛为布，烧之而精，名火浣布。◎弼按：火浣布，即今之石绵也，互见《乌丸鲜卑东夷传》注《魏略·西戎传》。</span>
</span>

2. <span id="卷四·魏书四·三少帝纪第四-齐王芳-2"></span>
丁丑诏曰：“太尉体道正直，
<span class="c1">◎钱大昭曰：太尉，即司马宣王也。因诏书中不便称司马宣王，故不书姓名。他如甘露五年、咸熙元年、二年书“司马炎”者，皆后人所改。</span>
尽忠三世，
<span class="c1">武、文、明也。</span>
南擒孟达，西破蜀虏，东灭公孙渊，功盖海内。昔周成建保傅之官，近汉显宗崇宠邓禹，所以优隆隽乂，必有尊也。其以太尉为太傅，持节统兵都督诸军事如故。”
<span class="c1">◎《曹爽传》：丁谧画策，使爽白天子发诏，转宣王为太傅，外以名号尊之，内欲令尚书奏事先来由己，得制其轻重也。◎《晋书·宣帝纪》：爽欲使尚书奏事先由己，乃言于天子，徙帝为大司马，朝议以为前后大司马累薨于位，乃以帝为太傅。◎弼按：《爽传》及《晋书·宣纪》皆谓爽阳尊懿为太傅，阴收奏事先由己之权，不知志文明言“持节统兵都督诸军事如故”。兵权在握，一旦有事，屯兵洛水浮桥，即可为所欲为，爽岂懿之敌乎？</span>
三月，以征东将军满宠为太尉。夏六月，以辽东东沓县吏民渡海居齐郡界，以故纵城为新沓县，以居徙民。
<span class="c1">◎《郡国志》：幽州辽东郡沓氏。◎本志《公孙渊传》注引《魏略》载渊表作“沓津”，又作“沓”。《通鉴·青龙元年》载陆瑁疏云“沓渚去渊道里尚远”，蒋济对明帝亦云“沓渚之间，去渊尚远”。◎胡三省曰：辽东郡有沓氏县，西南临海渚。景初三年，东沓县民渡海，即沓渚之民也。◎吴增僅曰：东沓、沓氏，似是一地。然《魏略》作“沓”，不曰“东沓”，亦不曰“沓氏”，疑汉末去“氏”为“沓”。魏以齐郡立有新沓，故于辽东之沓加“东”以别之。承祚或由后言之耳。◎谢鍾英曰：沓氏县城南临海渚，亦谓之沓渚，故城在今奉天府金州厅东南。新沓故城，在今山东济南府淄川县西六十里。◎赵一清曰：○《寰宇记》卷十九：淄州淄川县有故反踪城。《齐记》云：“齐景公失马，寻踪，遂失于此，故有反踪城。”○一清案：《续郡国志》有沓氏，此云“东沓”，疑魏改。</span>
秋七月，上始亲临朝，听公卿奏事。
<span class="c1">八岁小儿，如何能听公卿奏事？此真以国事为儿戏也。</span>
八月，大赦。冬十月，以镇南将军黄权为车骑将军。
<span class="c1">◎黄权降魏及拜镇南将军，见《文纪》三年及注引《魏书》。◎《蜀志·权传》：迁车骑将军，仪同三司。◎钱大昭曰：车骑将军特书除授，始见于此。而前此曹仁、张郃，不知何以不书。</span>

3. <span id="卷四·魏书四·三少帝纪第四-齐王芳-3"></span>
十二月，诏曰：“烈祖明皇帝以正月弃背天下，臣子永惟忌日之哀，其复用夏正；虽违先帝通三统之义，斯亦礼制所由变改也。又夏正于数为得天正，其以建寅之月为正始元年正月，以建丑月为后十二月。”
<span class="c1">◎《宋书·礼志一》云：景初三年正月，帝崩，齐王即位。是年十二月，尚书卢毓奏：“烈祖明皇帝以今年正日弃离万国。礼，忌日不乐，甲乙之谓也。烈祖明皇帝建丑之月弃天下，臣妾之情，于此正日，有甚甲乙。今若以建丑正朝四方，会群臣，设盛乐，不合于礼。”博士乐祥议：“正日旦受朝贡，群臣奉贽；后五日，乃大宴会作乐。”太尉属朱诞议：“今因宜改之际，还修旧则，建寅于制为便。”大将军属刘肇议：“宜过正一日乃朝贺大会，明令天下，知崩亡之日不朝也。”诏曰：“省奏，五内断绝，奈何奈何！烈祖明皇帝以正日弃天下，每与皇太后念此日至，心有剥裂。不可以此日朝群辟，受庆贺也。月二日会，又非故也。听当还夏正月。虽违先帝通三统之义，斯亦子孙哀惨永怀。又夏正朔得天数者，其以建寅之月为岁首。”◎潘眉曰：明帝以景初三年正月崩，齐王即位，踰年改元为正始。以今考之，实踰两年。盖魏景初以建丑为正月。春正月者，夏正之十二月也。明帝以三年正月崩，于夏正为二年十二月。齐王以是月即位后仍用夏正，以三年正月为二年后十二月，至三年之十二月，不得复为正月，故再踰年，而后改元也。明帝崩与齐王改元，相距凡十四月。</span>

4. <span id="卷四·魏书四·三少帝纪第四-齐王芳-4"></span>
正始元年
<span class="c1">◎《晋书·宣帝纪》：魏正始元年春正月，东倭重译纳贡，焉耆、危须诸国，弱水以南，鲜卑名王，皆遣使来献。</span>
春二月乙丑，
<span class="c1">◎潘眉曰：二月，当为“正月”。是年二月无乙丑，乃正月十六日。◎沈家本曰：下文书“丙戌”，乙丑、丙戌相去二十一日，乙丑为正月十六日，则丙戌不得同在一月。疑二月非误，而“乙丑”为“乙酉”之讹。</span>
加侍中中书监刘放、侍中中书令孙资为左右光禄大夫。
<span class="c1">◎侍中见《武纪》建安元年。中书监令，见《明纪》景初二年注。◎《晋书·职官志》：左右光禄大夫，假金章紫绶。◎洪饴孙曰：光禄大夫，青龙中分置左右，后还复旧。汉属光禄勋，魏时位次三公，则不当复属矣。</span>
丙戌，以辽东汶、北丰县民流徙渡海，规齐郡之西安、临菑、昌国县界为新汶、南丰县，以居流民。
<span class="c1">◎《郡国志》：幽州辽东郡汶。青州齐国临菑、西安、昌国。◎《通鉴》胡注：汶县故城，在平郭西。◎《一统志》：○平郭故城，今奉天府盖平县南。北丰城，今奉天府承德县西北。临菑故城，今山东青州府临菑县北八里。西安故城，今临菑县西三十里。昌国故城，今济南府淄川县东北三十五里。○《齐乘》：南丰县，即古益城。○益县故城，今青州府寿光县西。◎赵一清曰：《郡国志》辽东郡有汶而无北丰，疑公孙氏所立。○《方舆纪要》卷三十五：山东青州府寿光县西四十里有益城。晏谟云：“司马宣王伐公孙渊，徙丰人于益县，谓之南丰城。”一云：“南丰城在县西二十里，亦曰丰城。”○又卷三十七：北丰城在沈阳中卫西北，后汉末公孙度据辽东，置城于此，谓之丰城。司马懿伐辽东，丰人南徙青、齐，其留者曰北丰。○新汶无考。◎谢鍾英曰：汶县故城，今盖平县西。新汶故城，今临淄县界。</span>

5. <span id="卷四·魏书四·三少帝纪第四-齐王芳-5"></span>
自去冬十二月至此月不雨。丙寅，诏令狱官亟平冤枉，理出轻微；
<span class="c1">◎潘眉曰：自去冬十二月至三月不雨也。陈《志》以此句属之二月之下，读者误以为二月，不知“二月”既是 “正月”之讹，又乙丑与丙寅相距六十一日，丙寅乃三月十八日也。平冤枉、求谠言，正为不雨。◎沈家本曰：《宋书·五行志》“魏齐王正始元年二月，自去冬十二月至此月不雨”，然则上文“二月”不误，“丙寅”上夺“三月”耳。</span>
群公卿士谠言嘉谋，各悉乃心。夏四月，车骑将军黄权薨。秋七月，诏曰：“《易》称‘损上益下’，‘节以制度，不伤财，不害民’。方今百姓不足，而御府多作金银杂物，将奚以为？今出黄金银物百五十种，千八百余斤，销冶以供军用。”八月，车驾巡省洛阳界秋稼，赐高年、力田各有差。
<span class="c1">◎《后汉书·明帝纪》：赐三老、孝悌、力田，人三级。◎章怀注：○三老、孝悌、力田，三者皆乡官之名。三老，高帝置。孝悌、力田，高后置。所以劝导乡里，助成风化也。○文帝诏曰：孝悌，天下之大顺也；力田，为生之本也；三老，众人之师也。其以户口率置员。</span>

6. <span id="卷四·魏书四·三少帝纪第四-齐王芳-6"></span>
二年春二月，帝初通《论语》，使太常以太牢祭孔子于辟雍，
<span class="c1">◎《后汉书·光武纪》：中元元年，起明堂、灵台、辟雍。◎《汉官仪》曰：辟雍去明堂三百步。车驾临辟雍，从北门入。三月、九月皆于中行乡射礼。辟雍以水周其外，以节观者。诸侯曰泮宫。东西南有水，北无，下天子也。◎《后汉书·儒林传》序云：中元元年，初建三雍。明帝即位，亲行其礼，坐明帝堂而朝群后，登灵台以望云物，袒割辟雍之上。圜桥门而观听者盖亿万计。◎《汉官仪》曰：辟雍四门外有水，以节观者。门外皆有桥，观者水外，故云圜桥门也。◎郑氏《诗》笺云：辟雝者，筑土雝水之外，圜如壁。四方来观者均也。◎孔颖达云：辟雝之宫，内有馆舍，外无墙院，故得圜门观之也。</span>
以颜渊配。
<span class="c1">◎《宋书·礼志》：齐王毎讲经，使太常释奠先圣先师于辟雍，弗躬亲也。◎周寿昌曰：齐王十岁即通《论语》，知祀孔子，以颜渊配，其质性亦非凡矣。</span>
夏五月，吴将朱然等围襄阳之樊城，
<span class="c1">襄阳、樊城，俱见《武纪》建安十三年。</span>
太傅司马宣王率众拒之。
<span class="c1">◎干宝《晋纪》曰：吴将全琮寇芍陂，
<span class="c2">◎芍陂，见《武纪》建安十四年。◎《吴志·孙权传》：赤乌四年，遣卫将军全琮略淮南，决芍陂，烧安城邸阁，收其人民。琮与魏将王淩战于芍陂，中郎将秦晃等战死。◎本志《王淩传》：正始二年，吴大将全琮数万从寇芍陂，淩率诸军讨逆，与贼争塘，力战连日，贼退走。</span>
朱然、孙伦五万人围樊城，
<span class="c2">◎本志《胡质传》：质迁荆州刺史。吴大将朱然围樊城。质曰：“樊城卑下，兵少，当进军为外援。”遂勒兵临围，城中乃安。</span>
诸葛瑾、步骘寇柤中；
<span class="c2">◎《吴志·朱然传》注引《襄阳纪》曰：柤，音如“租税”之“租”。柤中在上黄界，去襄阳一百五十里。魏时，夷王梅敷兄弟三人，部曲万余家屯此，分布在中卢宜城西山鄢、沔二谷中，土地平敞，宜桑麻，有水陆良田，沔南之膏腴沃壤，谓之柤中。◎《通鉴释文辩误》曰：○史炤《释文》云：柤，之加切。《春秋》“鲁襄公会吴于柤”，即此。○余按：《春秋》柤之会在沂、沭间，此柤中在沔上，非《春秋》会吴之地也。○杜佑《通典》曰：柤中在襄州南漳界。○以此言之，史炤误矣。◎周寿昌曰：柤，即《汉地理志》汉中郡房陵之沮水也。《说文》沮：“水，出汉中房陵县，从水，且声”，本作“雎”，《左传·襄六年》“江、汉、雎、漳，楚之望也”，此作“柤”与沮、雎同一字。自“柤中”之“柤”字出，后遂少有作沮、雎者矣。◎段玉裁曰：沮，《左传》作“雎”，皆七余反，后讹为“柤”，读曰“租”。今襄阳沮水左右地皆曰沮中，亦谓之柤中。◎《方舆纪要》：八叠山在南漳县东南六十里。自八叠山西北山溪险阻，古所谓柤中也。</span>
琮已破走而樊围急。宣王曰：“柤中民夷十万，隔在水南，流离无主，樊城被攻，历月不解，此危事也，请自讨之。”议者咸言：“贼远围樊城不可拔，
<span class="c2">《晋书·宣帝纪》作“贼远来围樊，不可卒拔”。</span>
挫于坚城之下，有自破之势，宜长策以御之。”宣王曰：“军志有之：将能而御之，此为糜军；
<span class="c2">《宋本》“糜”作“縻”。</span>
不能而任之，此为覆军。今疆埸骚动，民心疑惑，是社稷之大忧也。”六月，督诸军南征，车驾送津阳城门外。
<span class="c2">◎《水经·谷水注》：谷水又南，东屈迳津阳门南，故津门也。◎《续百官志》：雒阳城十二门有津门。◎《伽蓝记》：汉曰津门，魏、晋曰津阳门。◎钱大昭曰：雒阳南面西门也。</span>
宣王以南方暑湿，不宜持久，使轻骑挑之，然不敢动。于是乃令诸军休息洗沐，简精锐，募先登，申号令，示必攻之势。然等闻之，乃夜遁。追至三州口，
<span class="c2">◎胡三省曰：三州口，谓荆、豫、扬三州之口。魏荆州之地东至江夏，豫州之地南至弋阳，扬州之地西至六安，三州口当在其间。又按《王昶传》“昶督荆、豫诸军事，自宛徙屯新野，习水军于三州”，则三州盖地名。口，水口。◎赵一清曰：○《水经·沔水注》：襄阳城东有东白沙，白沙北有三洲，三洲东北有宛口，即淯水所入也。○《方舆纪要》卷七十九：白河在襄阳府东北十里，其入汉之处，名三洲口。◎吴熙载曰：三州口疑在襄阳府襄阳县。◎谢鍾英曰：三州口当在樊城南汉水中。◎弼按：胡氏谓三州口“为荆、豫、扬三州之口”，近于穿凿。又谓“王昶习水军于三州，当指此地”，其说诚是。○《晋书·宣帝纪》：追至三州口，斩获万余人，收其舟船军资而还。○此即王昶习水军之地也。赵说是。</span>
大杀获。
<span class="c2">◎《晋书·宣帝纪》：天子遣侍中常侍劳军于宛，增封食邑，子弟十一人皆为列侯。</span>
</span>
六月辛丑，退。己卯，以征东将军王淩为车骑将军。
<span class="c1">◎官本作“己酉”。◎李龙官曰：本月有辛丑，不得有己卯。据《王淩传》，贼退即封南乡侯，迁车骑将军，其非他月可知。</span>
冬十二月，南安郡地震。
<span class="c1">《宋书·五行志》作“十一月”。南安郡，见《武纪》建安十九年。是年，邓艾建议开广漕渠，资食有储而无水害，见《艾传》。</span>

7. <span id="卷四·魏书四·三少帝纪第四-齐王芳-7"></span>
三年春正月，东平王徽薨。三月，太尉满宠薨。
<span class="c1">◎《晋书·宣帝纪》：三月，奏穿广漕渠，引河入汴，溉东南诸陂，始大佃于淮北。</span>
秋七月甲申，南安郡地震。乙酉，以领军将军蒋济为太尉。冬十二月，魏郡地震。

8. <span id="卷四·魏书四·三少帝纪第四-齐王芳-8"></span>
四年春正月，帝加元服，
<span class="c1">◎《汉书·昭帝纪》：元凤四年，帝加元服。◎如淳曰：元服，谓初冠加上服也。◎师古曰：如氏以为衣服之服，此说非也。元，首也。冠者，首之所著，故曰元服。◎《后汉书·安帝纪》：永初三年，皇帝加元服。◎章怀注：○元服，谓加冠也。《士官礼》曰：令月吉辰，加尔元服。○郑玄云：元，首也。◎《宋书·礼志一》云：魏天子冠一加，其说曰，七礼三加，加有成也。至于天子、诸侯，无加数之文者，将以践阼临民，尊极德备，岂得复与士同？此言非也。夫以圣人之才，犹三十而立，况十二之年，未及志学，便谓德成，无所劝勉，非理实也。魏氏太子再加，皇子、（三）〈王〉公世子，乃三加；孙毓以为一加再加，皆非也。</span>
赐群臣各有差。夏四月乙卯，立皇后甄氏，
<span class="c1">◎后为文昭皇后兄俨之孙女。◎《宋书·礼志一》云：魏齐王正始四年，立皇后甄氏，其仪不存。晋太康八年，尚书朱整议：“按魏氏故事，王娶妃、公主嫁之礼，天子、诸侯以皮马为庭实，天子加以谷珪，诸侯加以大璋。汉高后制，聘后黄金二百斤，马十二匹；夫人金五十斤，马四匹。魏聘后、王娶妃、公主嫁之礼，用绢百九十匹。”太始十年，将聘拜三夫人、九嫔，诏：“依魏氏故事。”于是临轩使使持节兼太常拜夫人，兼御史中丞拜九嫔。◎钱大昭曰：齐王后甄氏及高贵乡公后卞氏、陈留王后卞氏，并位列中宫，母仪天下，自应作传。然三少帝历年未久，享位不终，诸后亦无事可纪，故于文昭甄后、武宣卞后传末附见之。◎弼按：齐王甄后，嘉平三年七月崩。四年二月，立皇后张氏；六年三月废。四月，立皇后王氏；至九月，而齐王归藩矣。高贵乡公被弑，卞后亦不知所终，此亦史之阙文也。</span>
大赦。五月朔，日有食之，既。
<span class="c1">◎钱大昭曰：《晋志》作“五月丁丑朔”。</span>
秋七月，诏祀故大司马曹真、
<span class="c1">《监本》“真”作“直”，误。</span>
曹休、征南大将军夏侯尚、太常桓階、司空陈群、太傅钟繇、车骑将军张郃、左将军徐晃、
<span class="c1">《晃传》作“右将军”。</span>
前将军张辽、右将军乐进、太尉华歆、司徒王朗、骠骑将军曹洪、征西将军夏侯渊、后将军朱灵、文聘、执金吾臧霸、破虏将军李典、立义将军庞德、武猛校尉典韦于太祖庙庭。
<span class="c1">◎《晋书·宣帝纪》：四年秋九月，帝督诸军击诸葛恪，车驾送出津阳门，军次于舒。恪焚烧积聚，弃城而遁。</span>
冬十二月，倭国女王俾弥呼遣使奉献。
<span class="c1">详见《乌丸鲜卑东夷传》。</span>

9. <span id="卷四·魏书四·三少帝纪第四-齐王芳-9"></span>
五年春二月，诏大将军曹爽率众征蜀。夏四月朔，
<span class="c1">◎钱大昭曰：脱“丙辰”二字。</span>
日有蚀之。五月癸巳，讲《尚书经》，通，使太常以太牢祀孔子于辟雍，以颜渊配；赐太傅、大将军及侍讲者，各有差。
<span class="c1">◎赵一清曰：○《晋书·扶风王骏传》：骏，字子臧，幼聪慧，年五六岁，能书疏，讽诵经籍。魏景初中，封平阳亭侯。齐王芳立，骏年八岁，为散骑常侍侍讲焉。</span>
丙午，大将军曹爽引军还。
<span class="c1">◎《晋书·宣帝纪》：尚书邓飏、李胜等欲令曹爽建立功名，劝使伐蜀，帝止之不可，爽果无功而还。◎本志《曹爽传》：正始五年，爽西至长安，大发卒六七万人，从骆谷入，入谷行数百里，贼因山为固，兵不得进，乃引军还。◎《汉晋春秋》曰：费祎据三岭以截爽，爽争崄苦战，僅乃得过，所发牛马运转者，死失略尽。◎又详见《蜀志·王平传》。</span>
秋八月，秦王询薨。九月，鲜卑内附，置辽东属国，立昌黎县以居之。
<span class="c1">◎《汉书·地理志》：辽西郡交黎，东部都尉治。◎应劭曰：今昌黎。◎《续郡国志》：辽东属国昌辽，故天辽，属辽西。◎《水经·大辽水注》：白狼水又东北，迳昌黎县故城西。《地理志》曰“交黎也，东部都尉治”，应劭曰“今昌黎也”。◎齐召南曰：《前志》辽西无天辽县，顾炎武《考古录》疑《续志》“昌辽，故天辽”五字当作“昌黎，故交黎”，是也。又考《安帝纪》注“鲜卑攻夫黎营”，章怀注“夫黎，县名，属辽东属国”，《鲜卑传》作“扶黎”，注文同。然则前汉交黎，后汉名夫黎，又改昌黎也。◎王先谦曰：据应说，后汉为昌黎。窃谓昌辽即昌黎，辽、黎双声转变，夫、扶一字，“天”乃“夫”之误也。◎马与龙曰：据《大辽水注》“白狼水〖◎《一统志》：即今大凌河。〗迳昌黎城西”，故城当在今锦州府义州西北境。或谓“汉交黎县，今永平府昌黎县地”，误。◎周济云：魏昌黎县，今锦州府宁远州东北三十里。◎洪亮吉曰：昌黎郡，汉辽东属国都尉，魏升作郡。◎吴增僅曰：据《齐王纪》，则辽东属国汉已省废。《魏志·公孙瓒传》“瓒为辽东属国长史”，时在光和前。建安十八年省州并郡，《献帝起居注》所载幽州属郡犹有辽东属国，盖废于公孙氏，至是复置也。《晋志》“昌黎县，汉辽东属国，魏置郡”，是汉有昌黎也。◎杨守敬曰：《地形志》“晋分辽东置昌黎郡”，是魏无昌黎郡。《晋志》误也。〖◎谢鍾英曰：洪氏从《晋志》，非也。〗《寰宇记》“交黎城，后汉改为昌黎县”，《汉志》“交黎县”下应劭曰“今昌黎”，则“昌辽”之误，不待辨矣。◎赵一清曰：据应说，则知东京之季，已立是县，旋废，而魏复立耳。</span>
冬十一月癸卯，诏祀故尚书令荀攸于太祖庙庭。
<span class="c1">◎臣松之以为：故魏氏配飨，不及荀彧，盖以其末年异议，又位非魏臣故也。
<span class="c2">◎李安溪曰：即此一端，可以为文若昭雪。</span>
至于升程昱而遗郭嘉，先钟繇而后荀攸，则未详厥趣也。
<span class="c2">◎官本《考证》云：《文类》作“先钟、华”。华，盖谓歆也。◎何焯曰：遗郭嘉者，亦以非魏臣也。景元三年，复祀嘉，盖司马氏以厉其党。◎赵一清曰：是时，配飨不及郭嘉，何焯以为非魏臣之故，而后景元三年，仍以嘉祀太祖庙庭，盖司马氏以厉其党。此语不可解，岂误记郭淮为奉孝族属乎？此则颍川，彼乃太原人也。奉孝子奕，亦非典午之党。
<span class="c3">◎余按：郭淮有弟镇，其子亦名奕，为晋臣，何氏误以其与嘉子奕为一人欤？</span>
◎又按：四年所诏定从祀庙庭者，自曹真以下，至典韦二十人后，即继以荀攸，其中并无程昱，且终魏之世，程昱并未升配。而裴注以为升程昱而遗郭嘉，未详厥趣，则窃所未解矣。◎潘眉曰：松之此论，以功臣配祀，有程昱而无郭嘉。然郭嘉后终得与配祀之典。至从祀二十一人，其中实无程昱，不知松之何所见而云然？◎周寿昌曰：赵一清驳裴注云“终魏之世，程昱并未升配”，赵氏此语，殆忘检《明帝纪》青龙元年之诏耶？◎陈景云：郭嘉与程、钟、荀三人，其配飨但有先后，非独遗也。景元三年诏可证。</span>
徐佗谋逆而许褚心动，
<span class="c2">徐佗，《许褚传》作“徐他”。他、佗古通。</span>
<span class="c2">事见《褚传》。</span>
忠诚之至，远同于日磾，
<span class="c2">◎《汉书·金日磾传》：莽何罗谋为逆，日磾阴独察其动静。上行幸林光宫，日磾小疾卧庐，何罗矫制夜出，杀使者，发兵。明旦，上未起，何罗亡何从外入。日磾奏厕心动，立入坐内户下。须臾，何罗褏白刃从东箱上，见日磾，色变，走趋卧内欲入，行触宝瑟，僵。日磾得抱何罗，投何罗殿下，得禽傅之。繇是著忠孝节。</span>
且潼关之危，非褚不济，
<span class="c2">事见《褚传》。</span>
褚之功烈，有过典韦，今祀韦而不及褚，又所未达也。
<span class="c2">◎何焯曰：祀典韦者，以其死事也。</span>
</span>
己酉，复秦国为京兆郡。
<span class="c1">◎《郡国志》：司隶京兆尹治长安。◎本志《仓慈传》注引《魏略》：颜斐为京兆太守，京兆丰富，为雍州十三郡最。◎是曹魏以京兆隶雍州，改尹为太守矣。◎吴增僅曰：黄初二年，封曹礼为秦公，以京兆郡为国。三年，改为京兆王。六年，改封元城县王，国还为郡。青龙三年，封皇子询为秦王，改京兆郡为秦国。正始五年，询卒，复秦国为京兆郡。</span>
十二月，司空崔林薨。

10. <span id="卷四·魏书四·三少帝纪第四-齐王芳-10"></span>
六年春二月丁卯，南安郡地震。
<span class="c1">◎《晋书·五行志》：是时曹爽专政，迁太后于永宁宫。太后与帝相泣而别。连年地震，是其应也。◎弼按：《明元郭皇后传》云“齐王即位，尊后为皇太后，称永宁宫”，初非曹爽专政所迁，与连年地震毫不相涉。弼于五行休咎多不录，因各家多引此条，特为辨明于此。</span>
丙子，以骠骑将军赵俨为司空。
<span class="c1">◎蒋超伯曰：《山左金石志》有魏铜炉，隶书二十二字，云“正始六年五月十五日，中尚方造铜香炉，重三斤，第廿六”。</span>
夏六月，俨薨。
<span class="c1">《冯本》“六月”作“四月”。</span>
八月丁卯，以太常高柔为司空。癸巳，以左光禄大夫刘放为骠骑将军，右光禄大夫孙资为卫将军。
<span class="c1">◎《续百官志》：将军比公者四：第一大将军，次骠骑将军，次车骑将军，次卫将军。◎钱大昭曰：卫将军特书除授，始见于此。是后惟胡遵为卫将军，书之于纪。此外如司马景王、文王及司马望，并为此官，史不备载。</span>
冬十一月，祫祭太祖庙，
<span class="c1">◎《说文》：祫，大合祭先祖亲疏远近也。◎《礼记·王制》：天子犆礿、祫禘、祫尝、祫烝。◎郑注云：祫，合也。天子、诸侯之丧毕，合先君之主于祖庙而祭之，谓之祫，后因以为常。天子先祫而后时祭，诸侯先时祭而后祫。◎《正义》云：天子之祭，当祫之岁，以春物未成，不为祫祭，唯犆为时祭之礿，故云犆礿。夏秋冬之时，先为祫祭，后为时祭，故云祫禘、袷尝、祫烝也。◎《后汉书·章帝纪》：有司奏言，四时禘祫于光武之堂，如孝文皇帝祫祭高祖故事。◎章怀注引《续汉书》曰：五年再殷祭，三年一祫，五年一禘。父为昭，南向；子为穆，北向。禘以夏四月，祫以冬十月。禘之为言禘，禘，审昭穆尊卑之义。祫者，合也。冬十月，五谷成，故骨肉合饮食于祖庙，谓之殷祭。</span>
始祀前所论佐命臣二十一人。
<span class="c1">合青龙元年从祀之三人，当为二十四人。</span>
十二月辛亥，诏故司徒王朗所作《易传》，令学者得以课试。
<span class="c1">◎本志《朗传》：朗注易、春秋、孝经、周官传，奏议论记，咸传于世。◎朗子肃传：肃善贾、马之学，而不好郑氏，采会同异，为尚书、诗、论语、三礼、左氏解，及撰定父朗所作《易传》，皆列于学官。◎《隋书·经籍志》：《周易》十卷，魏卫将军王肃注。◎侯康曰：《齐王纪》“诏王朗《易传》，学者得以课试”，则当时甚重其书。又《北魏书·阚骃传》称“骃注王朗《易传》，学者藉以通经”，则其学并行于数百年后矣。◎姚振宗曰：朗之原本，与所作春秋、孝经、周官传，当时或合为一帙，其后肃取以重订，遂别出一本，而归之肃，隋、唐志所载是也。阚骃所著，或犹是朗之原书。◎弼按：《王肃传》注引《世语》云：肃女適司马文王，即文明皇后，生晋武帝、齐献王攸。○又《肃传》云：时大将军专权，任用何晏、邓飏等。肃正色曰：“此辈即弘恭、石显之属。”○据此，是肃与司马氏为姻亲，且左袒仲达矣。《后汉书·郑玄传》“玄孙名小同”章怀注引《魏氏春秋》有司马文王酖小同事，而王肃之学专与康成立异，是当时，不但政争有党派之分，即学术亦存门户之见也。</span>
乙亥，诏曰：“明日大会群臣，其令太傅乘舆上殿。”
<span class="c1">◎《晋书·宣帝纪》：六年秋八月，曹爽毁中垒、中坚营，以兵属其弟中领军羲。帝以先帝旧制，禁之，不可。冬十二月，天子诏帝朝会，乘舆升殿。</span>

11. <span id="卷四·魏书四·三少帝纪第四-齐王芳-11"></span>
七年春二月，幽州刺史毌丘俭讨高句骊，夏五月，讨濊貊，皆破之。韩那奚等数十国各率种落降。
<span class="c1">事见《毌丘俭传》及《东夷传》。</span>
秋八月戊申，诏曰：“属到巿观见所斥卖官奴婢，年皆七十，或癃疾残病，所谓天民之穷者也。且官以其力竭而复鬻之，进退无谓，其悉遣为良民。若有不能自存者，郡县振给之。”
<span class="c1">◎臣松之案：帝初即位，有诏“官奴婢六十以上免为良人”，既有此诏，则宜遂为永制。七、八年间，而复货年七十者，且七十奴婢及癃疾残病，并非可售之物，而鬻之于巿，此皆事之难解。</span>

12. <span id="卷四·魏书四·三少帝纪第四-齐王芳-12"></span>
己酉，诏曰：“吾乃当以十九日亲祠，而昨出已见治道，得雨当复更治，徒弃功夫。每念百姓力少役多，夙夜存心。道路但当期于通利，闻乃挝捶老小，务崇修饰，疲困流离，以至哀叹，吾岂安乘此而行，致馨德于宗庙邪？自今已后，明申敕之。”
<span class="c1">纪中载连日两诏，皆有勤政爱民之意，不似汉昌邑王也。</span>
冬十二月，讲《礼记》，通，
<span class="c1">◎何焯曰：帝即位五年，〖◎弼按：当作“七年”。〗凡通三经；自八年以来，颇事游燕；继以君臣相猜，学荒而位亦替矣。</span>
使太常以太牢祀孔子于辟雍，以颜渊配。
<span class="c1">◎习凿齿《汉晋春秋》曰：是年，吴将朱然入柤中，
<span class="c2">柤中，见前正始二年注。</span>
斩获数千；柤中民吏万余家渡沔。司马宣王谓曹爽曰： “若便令还，必复致寇，宜权留之。”
<span class="c2">◎《晋书·宣帝纪》：七年春正月，吴寇柤中，夷夏万余家，避寇北渡沔。帝以沔南近贼，若百姓奔还，必复致寇，宜权留之。</span>
爽曰：“今不修守沔南，
<span class="c2">宋本“修”作“备”。</span>
留民沔北，非长策也。”宣王曰：“不然。凡物置之安地则安，危地则危，故兵书曰“成败，形也，安危，势也，形势御众之要，不可不审”，设令贼二万人断沔水，三万人与沔南诸军相持，万人陆钞柤中，君将何以救之？”爽不听，卒令还。然后袭破之。
<span class="c2">◎《晋书·宣帝纪》：爽不从，卒令还。南贼果袭破柤中，所失万计。</span>
袁淮言于爽曰：
<span class="c2">◎姚范曰：淮，疑作“准”，见《袁涣传》。</span>
“吴楚之民，脃弱寡能，
<span class="c2">◎《后汉书·循吏传》：许荆迁桂阳太守，郡滨南州，风俗脃薄。◎章怀注：脃薄，犹轻薄也。</span>
英才大贤，不出其土，比技量力，不足与中国相抗，然自上世以来，常为中国患者，盖以江、汉为池，舟楫为用，利则陆钞，不利则入水，攻之道远，中国之长技无所用之也。孙权自十数年以来，大畋江北，缮治甲兵，精其守御，数出盗窃，敢远其水，陆次平土，此中国所愿闻也。夫用兵者，贵以饱待饥，以逸击劳，师不欲久，行不欲远，守少则固，力专则强。当今宜捐淮、汉以南，
<span class="c2">官本“捐”作“损”。</span>
退却避之。若贼能入居中央，来侵边境，则随其所短，中国之长技得用矣。若不敢来，则边境得安，无钞盗之忧矣。使我国富兵强，政修民一，陵其国不足为远矣。今襄阳孤在汉南，贼循汉而上，则断而不通，一战而胜，则不攻而自服，故置之无益于国，亡之不足为辱。自江夏已东，淮南诸郡，三后已来，其所亡几何，以近贼疆界，易钞掠之故哉！若徙之淮北，远绝其间，则民人安乐，何鸣吠之惊乎！”遂不徙。</span>

13. <span id="卷四·魏书四·三少帝纪第四-齐王芳-13"></span>
八年春二月朔，日有蚀之。
<span class="c1">◎《晋书·天文志》：正始八年二月庚午朔，日有蚀之。是时曹爽专政，丁谧、邓飏等转改法度，会有日食之变，诏群臣问得失，蒋济上疏，〖疏见《济传》。〗旨譬甚切，而君臣不悟，终至败亡。</span>
夏五月，分河东之汾北十县为平阳郡。
<span class="c1">◎《郡国志》：司隶河东郡，二十城。◎建安十八年，郡属冀州。魏复置司隶，自冀州移还。至是复分汾北十县为平阳郡，治平阳。◎《一统志》：平阳故城，今山西平阳府临汾县西南。◎见《武纪》卷首。◎洪亮吉据《晋志》，谓平阳郡领县十二：平阳、杨、端氏、永安、蒲子、狐讘、襄陵、绛邑、濩泽、临汾、北屈、皮氏。◎吴增僅曰：平阳只领十县，何时增益二县，史志无考，似不得率据《晋志》。考端氏县在沁水东，濩泽县在沁水西，皆非汾北之地。《泽州志》云“端氏、濩泽二县属河东郡，后汉及魏皆因之，晋改平阳郡”。《一统志》沿革表于 “曹魏平阳郡”下亦不列此二县，较为近实。◎弼按：钱大昕以平阳郡为文帝时置，见《徐邈传》注，已驳之。</span>

14. <span id="卷四·魏书四·三少帝纪第四-齐王芳-14"></span>
秋七月，尚书何晏奏曰：“善为国者，必先治其身。治其身者，慎其所习。所习正，则其身正，其身正，则不令而行；所习不正，则其身不正，其身不正，则虽令不从。
<span class="c1">◎《论语》：子曰：“其身正，不令而行；其身不正，虽令不从。”◎何晏盖本此。晏有《论语集解》，于正始中奏上。</span>
是故为人君者，所与游必择正人，所观览必察正象，放郑声而弗听，远佞人而弗近，然后邪心不生，而正道可弘也。
<span class="c1">◎《论语》：颜渊问为邦。子曰：“放郑声，远佞人。郑声淫，佞人殆。”</span>
季末闇主，不知损益，斥远君子，引近小人，忠良疏远，便辟亵狎，乱生近昵，譬之社鼠；
<span class="c1">◎《晏子春秋·内篇·问上》：景公问于晏子曰：“治国何患？”晏子对曰：“患夫社鼠。”公曰：“何谓也？”对曰：“夫社，束木而涂之。鼠因往讬焉。熏之，则恐烧其木；灌之，则恐败其涂。此鼠所以不可得杀者，以社故也。夫国亦有焉，人主左右是也，内则蔽善恶于君上，外则，卖权重于百姓。不诛之则乱，诛之则为人主所案据，腹而有之，此亦国之社鼠也。”</span>
考其昏明，所积以然，故圣贤谆谆以为至虑。舜戒禹曰‘邻哉邻哉’，言慎所近也，
<span class="c1">◎《书·益稷篇》：帝曰：“吁！臣哉邻哉！邻哉臣哉！”◎《孔传》云：邻，近也，言君臣道近，相须而成。</span>
周公戒成王曰‘其朋其朋’，言慎所与也。
<span class="c1">◎《书·洛诰篇》：周公曰：“孺子其朋，孺子其朋，其往。”◎《孔传》云：少子慎其朋党，少子慎其朋党，戒其自今以往。</span>
《诗》云‘一人有庆，兆民赖之’，
<span class="c1">此《书·吕刑篇》之辞。“诗云”当作“书云”，《吴志·孙权传》嘉禾二年诏引此，亦作“书云”。</span>
可自今以后，御幸式乾殿
<span class="c1">◎胡三省曰：参考魏晋所记，式乾殿当在皇后宫。坤为母，乾为父，言皇后为天下母，以乾为式，从夫之义也。</span>
及游豫后园，皆大臣侍从，因从容戏宴，兼省文书，询谋政事，讲论经义，为万世法。”
<span class="c1">◎李安溪曰：晏之言，自可传缅。惟曹爽、何、邓之狱，盖亦懿、昭势成之后，录其瑕，甚其罪，当日是非之实，未必尔也。◎何焯曰：史家于平叔等既附见《曹爽传》，不能为之平反，特录此奏于纪，使百世下因其言而知其人，不欲尽没其实于异同之口耳。◎姚范曰：诸纪不载奏谏，而此录之者，盖何晏、孔乂所论，与后少主之废以耽淫游晏相发，故晋臣著魏事者录之，而陈氏仍其故，岂为平叔辈申其惋抑乎！果尔，则孔乂又何以云也？其切著明直，何如《明纪》注中诸疏！大凡承祚之书，能芟薙繁芿，检核事实而已。李、何诸君以《春秋》五体求之，亦已过矣。◎蒋超伯《南滣楛语》卷六曰：观晏此奏，蔼然儒者之风，《鲁论》一书，晏功犹钜，非丁谧、邓飏一流可比。王坦之《废庄论》以荀卿、扬雄、何晏为三贤，非过誉也。范武子乃以晏与王弼罪深桀纣，
<span class="c2">武子，范宁之字。</span>
过矣。陈寿于魏末事多为典午回护，毫无直笔；《魏末传》、《魏略》等书亦多失实，甚至谓晏“好服妇人之服”，冤哉！◎弼按：李、何二说，极为平情之论。观《王肃传》曹爽戒何晏等之语，未尝不自警惕，适遇仲达巨奸，狼顾猜忍，而膏梁子弟非其匹敌，又骄奢无度，犊昏庸，遂为所诛夷耳。</span>
冬十二月，散骑常侍、谏议大夫孔乂奏曰：
<span class="c1">◎散骑常侍，见《文纪》延康元年。◎《续百官志》：谏议大夫，六百石。◎《齐职仪》曰：汉武帝始置谏议大夫，皆名儒宿德为之。光武增“议”字，为谏议大夫，置三十人。◎孔乂，各本均作“孔晏乂”。◎官本《考证》曰：孔乂，字元儁，见后《仓慈传》注中，下文“晏、乂咸因阙以进规谏”，谓何晏及乂也。此“晏”字疑衍。◎何焯、杭世骏、钱大昭、潘眉、梁章钜诸家说同。</span>
“礼，天子之宫，有斲砻之制，
<span class="c1">◎《国语》：赵文子为室，斲其椽而砻之。张老夕焉而见之，不告而归。文子闻之，驾而往，曰：“吾不善，子亦告我，何其速也？”对曰：“天子之室，斲其椽而砻之，加密石焉。诸侯砻之，大夫斲之，士首之。备其物，义也；从其等，礼也。今子贵而忘义，富而忘礼，吾惧不免，何敢以告。”</span>
无朱丹之饰，宜循礼复古。今天下已平，君臣之分明，陛下但当不懈于位，平公正之心，审赏罚以使之。可绝后园习骑乘马，出必御辇乘车，天下之福，臣子之愿也。”晏、乂咸因阙以进规谏。
<span class="c1">◎《晋书·宣帝纪》：八年夏四月，曹爽用何晏、邓飏、丁谧之谋，迁太后于永宁宫，专擅朝政，兄弟并点禁兵，多树亲党，屡改制度，帝不能禁，于是与爽有隙。五月，帝称疾，不与政事。时人为之谣曰：“何、邓、丁，乱京城。”◎胡三省曰：据后魏起永宁寺于铜驼街西意，即前魏永宁宫故处也。又据陈寿《志》，太后称永宁宫，非徙也。意者，晋诸臣欲增曹爽之恶，以“迁”字加之耳。《晋书·五行志》云“爽迁太后于永宁宫”，盖亦承晋诸臣所记也。</span>

15. <span id="卷四·魏书四·三少帝纪第四-齐王芳-15"></span>
九年春二月，卫将军中书令孙资，癸巳，
<span class="c1">“癸巳”二字，疑在“二月”之下。
<span class="c2">◎吴金华曰：卢氏疑“癸巳”二字当在“二月”之下，则孙资、刘放为同日逊位矣，推绎事情，似未必然。本志《刘放传》注引《资别传》曰“大将军爽专事，多变易旧章。资固称疾。九年二月，赐诏养疾于第”，似此，孙资独自称疾求退而诏书许之，当在刘放“癸巳”日逊位之前。稽之古历，正始九年二月朔为“甲子”，晦为“癸巳”。“九年春二月”之下当有干支二字，当于“甲子”以后、“甲辰”以前之二十九日中求之。</span>
</span>
骠骑将军中书监刘放，三月甲午，司徒卫臻，各逊位，以侯就第，位特进。
<span class="c1">◎胡三省曰：鸡栖树之言固中，而三马食一槽矣。</span>
四月，以司空高柔为司徒；光禄大夫徐邈为司空，固辞不受。
<span class="c1">◎魏之三公，多以老病充数，就位数月，旋即死亡。故徐邈有“三公论道之官，无其人则缺，岂可以老病忝之哉”之言也。卢钦称邈志高行洁，诚无愧矣。◎沈家本曰：“固”字上当有“邈”字。</span>
秋九月，以车骑将军王淩为司空。冬十月，大风发屋折树。
<span class="c1">◎杭世骏曰：○《魏略》云：正始元年，商风大起数十日，发屋拔树，动太极东阁。正会大风，又甚倾楹。案，曹爽将诛之征。◎侯康曰：正始九年事，《艺文类聚》及《御览》引《魏略》作“元年”，当是传写之讹。◎赵一清曰：○宋、晋五行志：正始九年十一月，大风数十日，发屋折树，十二月戊午晦尤甚，动太极东阁。嘉平元年正月壬辰朔，西北大风，发屋折树木，昏尘蔽天，此大臣执政之忧也。后踰旬，而曹爽等诛灭。○一清按：正月朔是壬辰，则十二月晦当作“辛卯”矣。</span>

16. <span id="卷四·魏书四·三少帝纪第四-齐王芳-16"></span>
嘉平元年春正月甲午，车驾谒高平陵。
<span class="c1">◎《宋书·礼志二》云：晋宣帝遗诏子弟群官皆不得谒陵，于是景、文遵旨。◎弼按：仲达深谋远虑，或亦有鉴于齐王谒陵，闭之城外，为人所乘者乎？◎梁章钜曰：齐王在位九年，而谒陵止此一举，故郑重书之。◎弼按：此为族灭曹爽之机，司马氏潜移政柄之关键，皆因此而起，不专为谒陵典礼而大书特书也。</span>
<span class="c1">◎孙盛《魏世谱》曰：
<span class="c2">◎沈家本曰：孙盛《魏世谱》，《隋唐志》不著录。此纪所引三条，嘉平元年一条引作“《魏世籍》”，“籍”字为“谱”字之讹；余二条，不称“孙盛”，省文也。《文选》注引之，首见《魏都赋》，又见陆机《答贾谧诗》，不及此纪所引之详。《御览·皇王部》亦引《魏世谱》，皆不著撰人。</span>
高平陵在洛水南大石山，去洛城九十里。
<span class="c2">◎《水经·伊水注》：伊水迳大石岭南，《开山图》所谓大石山也。山在洛阳南。山阿有魏明帝高平陵。◎赵一清曰：○《寰宇记》卷三：大石山，一名万安山，在洛阳西南四十五里。魏武乐府《城南篇》云“南上大石山”，即此山也。</span>
</span>
太傅司马宣王奏免大将军曹爽、爽弟中领军羲、武卫将军训、散骑常侍彦官，以侯就第。戊戌，有司奏收黄门张当付廷尉，考实其辞，爽与谋不轨。又尚书丁谧、邓飏、何晏、司隶校尉毕轨、荆州刺史李胜、大司农桓范皆与爽通奸谋，夷三族。语在《爽传》。
<span class="c1">◎《晋书·宣帝纪》：诛曹爽之际，支党皆夷及三族，男女无少长，姑姊妹女子之适人者，皆杀之。既而竟迁魏鼎云。明帝时，王导侍坐，帝问前世所以得天下，导乃陈帝创业之始，及文帝末高贵乡公事。明帝以面覆床曰：“若如公言，晋祚安得复长远？”◎何焯曰：莽之杀贤，懿之族爽，皆稔知其中外殚微，猝起乘之。◎弼按：懿责爽兄弟典兵，然是时司马师为中护军，深谋密策，阴养死士三千，一朝而集，将兵屯司马门，懿列阵阙下，据武库，屯兵洛水浮桥，将何辞以说耶？</span>
丙午，大赦。丁未，以太傅司马宣王为丞相，固让乃止。
<span class="c1">◎《晋书·宣帝纪》：二月，天子以帝为丞相，奏事不名。固让丞相。冬十二月，加九锡之礼，朝会不拜。固让九锡。◎弼按：此与建安时，以曹操为丞相加九锡，情事相同，所谓美恶不嫌同调也。阿瞒亦悔其作俑乎？</span>
<span class="c1">◎孔衍《汉魏春秋》曰：诏使太常王肃册命太傅为丞相，增邑万户，
<span class="c2">《晋书》作“二万户”。</span>
群臣奏事不得称名，如汉霍光故事。
<span class="c2">◎《汉书·宣帝纪》：地节二年，大司马大将军光薨，诏书不称名。◎师古曰：尊之，故不名。</span>
太傅上书辞让曰：“臣亲受顾命，忧深责重，凭赖天威，摧弊奸凶，赎罪为幸，功不足论。又三公之官，圣王所制，著之典礼。至于丞相，始自秦政。汉氏因之，无复变改。
<span class="c2">◎丞相，见《武纪》建安十三年。◎《汉书·百官公卿表》：相国、丞相皆秦官，金印紫绶，掌天子，助理万机。秦有左右。高帝即位，置一丞相，十一年，更名相国，绿绶。</span>
今三公之官皆备，横复宠臣，违越先典，革圣明之经，袭秦汉之路，虽在异人，臣所宜正，况当臣身而不固争，四方议者将谓臣何！”书十余上，诏乃许之，复加九锡之礼。太傅又言：“太祖有大功大德，汉氏崇重，故加九锡，此乃历代异事，非后代之君臣所得议也。”又辞不受。</span>

17. <span id="卷四·魏书四·三少帝纪第四-齐王芳-17"></span>
夏四月乙丑，改年。丙子，太尉蒋济薨。
<span class="c1">◎《济传》注引《世语》曰：济书与曹爽，言宣王旨“唯免官”，爽遂诛灭。济病其言之失信，发病卒。</span>
冬十二月辛卯，以司空王淩为太尉。
<span class="c1">◎《淩传》：司马宣王既诛曹爽，进淩为太尉，假节钺。◎《通鉴》：即拜王淩为太尉。◎胡三省曰：即拜者，就寿春拜为太尉。</span>
庚子，以司隶校尉孙礼为司空。
<span class="c1">礼为曹爽所劾，爽诛后，入为司隶校尉，迁司空。</span>

18. <span id="卷四·魏书四·三少帝纪第四-齐王芳-18"></span>
二年
<span class="c1">◎《晋书·宣帝纪》：二年春正月，天子命帝立庙于洛阳，置左右长史，增掾属、舍人满十人，岁举掾属任御史、秀才各一人，增官骑百人，鼓吹十四人。封子（彤）〈肜〉平乐亭侯，伦安乐亭侯。帝以久疾，不任朝请，毎有大事，天子亲幸第以谘访焉。</span>
夏五月，以征西将军郭淮为车骑将军。
<span class="c1">◎《淮传》：嘉平元年，迁征西将军，都督雍、凉诸军事。二年，诏曰：“淮在关右三十余年，功绩显著，今以淮为车骑将军，仪同三司，持节都督如故。”</span>
冬十月，以特进孙资为骠骑将军。十一月，司空孙礼薨。十二月甲辰，东海王霖薨。
<span class="c1">《霖传》作“嘉平元年薨”。此书月日，当为《霖传》之误。</span>
乙未，征南将军王昶渡江，掩攻吴，破之。
<span class="c1">◎《吴志·孙权传》：赤乌十三年十二月，魏大将军王昶围南郡，荆州刺史王基攻西陵，遣将军戴烈、陆凯往拒之，皆引还。◎《朱绩传》：魏征南将军王昶率众攻江陵城，不克而退。绩便引兵及昶于纪南，纪南去城三十里，〖纪南，在今江陵县西北三十里。〗绩先战胜，而诸葛融不进，绩后失利。◎本志《王昶传》：昶诣江陵，两岸引竹絙为桥，渡水击之，贼大将施绩〖朱绩本姓施氏。〗夜遁入江陵。◎胡三省曰：吴引沮漳之水浸江陵以北之地，以限魏兵，故昶为桥以渡水。◎弼按：《纪》云“王昶渡江”，指渡汉水言，非渡大江也。吴荆州南郡、江陵在江北，可证。</span>

19. <span id="卷四·魏书四·三少帝纪第四-齐王芳-19"></span>
三年春正月，荆州刺史王基、新城太守州泰攻吴，破之，
<span class="c1">◎州泰，各本皆作“陈泰”，误。◎官本《考证》卢明楷曰：陈泰，正始中为并州刺史，嘉平初代郭淮为雍州刺史，未尝典新城，何有与王基同破吴之事？或作“州泰”。《邓艾传》中“州泰”注云“宣王擢为新城太守”，是其人与？◎陈景云曰：玄伯本传具载前后历官，未尝典郡。嘉平中，方代郭淮为雍州刺史，安得与基同建破吴之功乎？◎弼按：《王昶传》云“遣新城太守州泰”，《晋书·景帝纪》云“嘉平四年，诸葛诞、毌丘俭、王昶、陈泰、胡遵都督四方，王基、州泰、邓艾、石苞典州郡”，是“陈泰”为“州泰”之误无疑。</span>
降者数千口。二月，置南郡之夷陵县以居降附。
<span class="c1">◎宋本、冯本、监本“置”作“致”。◎赵一清曰：当作“置”。南郡夷陵，本汉旧县，魏武平荆州，置临江郡于此；赤壁败归，地入于蜀，先主改曰宜都。章武元年，猇亭之役，地又为吴陆逊所取。今此所置，盖与吴对境，而各立名耳。◎弼按：《王基传》“基为荆州刺史，随征南王昶击吴，纳降数千口，移其降民置夷陵县”，即此。此魏之夷陵也。至吴之夷陵，详见《文纪》黄初三年。魏夷陵，详见《王基传》。</span>
三月，以尚书令司马孚为司空。
<span class="c1">◎《晋书·安平献王孚传》：孚，字叔达，宣帝次弟也。初为魏陈思王植文学掾，迁太子中庶子。魏武帝崩，太子号哭。孚曰：“天下恃殿下为命，柰何效匹夫之孝乎？”群臣号哭，无复行列。孚曰：“今当早拜嗣君，以镇海内，而但哭邪？”魏明帝选度支尚书，问左右： “孚有兄风不？”答云似兄。天子曰：“吾得司马懿二人，复何忧哉！”迁尚书令。及宣帝诛曹爽，孚与景帝屯司马门，以功进爵长社县侯，迁司空。</span>
四月甲申，以征南将军王昶为征南大将军。
<span class="c1">◎胡三省曰：以破吴兵进位也。◎钱大昭曰：征南将军特书除授，唯见于此；而前此之夏侯尚何以不书？</span>
壬辰，大赦。丙午，闻太尉王淩谋废帝，立楚王彪，太傅司马宣王东征淩。五月甲寅，淩自杀。六月，彪赐死。
<span class="c1">◎事见《淩传》。◎《晋书·宣帝纪》：以淩归于京师，道经贾逵庙，淩乎曰：“贾梁道，王淩是大魏之忠臣，惟尔有神知之！”至项，仰酖而死。收其余党，皆夷三族，并杀彪；悉录魏诸公置于邺，命有司监察，不得交关。天子遣侍中韦诞持节劳军于五池，帝至自甘城，天子又使兼大鸿胪太仆虞嶷持节策命帝为相国，封安平郡公，孙及兄子各一人为列侯，前后食邑五万户，侯者十九人。固让相国、郡公，不受。◎《琅琊王伷传》：伷为宁朔将军，监守邺城。◎《石苞传》：魏世王侯，多居邺下。◎弼按：王淩之狱，为千古疑案，已于《淩传》中论之。谓彦云以幼主制于强臣，曹爽横被诛戮，欲清君侧，则有之；谓其勾结朱虎，恐出入于事后周内，藉此为翦除魏氏宗室之计。不然，魏诸王公何罪，奚必悉录置邺下乎？</span>
秋七月壬戌，皇后甄氏崩。辛未，以司空司马孚为太尉。戊寅，太傅司马宣王薨，
<span class="c1">◎《晋书·宣帝纪》：六月，帝寝疾，梦贾逵、王淩为祟，甚恶之。秋八月戊寅，崩于京师，时年七十三。九月庚申，葬于河阴，谥曰文贞，后改谥文宣。◎唐太宗曰：司马懿受遗二主，佐命三朝，既承忍死之托，曾无殉生之报。天子在外，内起甲兵，陵土未干，遽相诛戮，贞臣之体，宁若此乎！夫征讨之策，岂东智而西愚；辅佐之心，何前忠而后乱？故晋明掩面，耻欺伪以成功；石勒肆言，笑奸回以定业。虽自隐过当年，而终见嗤后代也。◎胡三省曰：史以懿死为王淩之祟，信乎？倘其果能然，固忠勇之鬼也。《通鉴》不语怪，今著之，以示为人臣者。◎潘眉曰：“戊寅”上当有“八月”，此阙文。◎梁玉绳曰：司马懿谥宣文，《晋书·文帝纪》可据，《礼志》亦同，而《宣帝纪》云“谥文贞，后改文宣”，恐误。◎钱大昕曰：○《晋书·礼志》：魏朝初谥宣帝为文侯，景帝为武侯。文王表不宜与二祖同，于是改谥宣文、忠武。然则初谥文，无“贞”字也，《礼志》及《文帝纪》并称“舞阳宣文侯”，《宣帝纪》作“文宣”者，转写之误。◎弼按：本志《陈留王纪》 “咸熙元年五月癸未，追命舞阳宣文侯为晋宣王”，可为谥“宣文”之证。《晋书·宣帝纪》误也。</span>
以卫将军司马景王为抚军大将军，录尚书事。
<span class="c1">◎《晋书·宣帝纪》云：景帝讳师，字子元，宣帝长子也。宣帝薨，议者咸云“伊尹既卒，伊陟嗣事”，天子命帝以抚军大将军辅政。◎胡三省曰：魏晋之制，骠骑、车骑、卫将军、伏波、抚军、都护、镇军、中军、四征、四镇、龙骧、典军、上军、辅国等大将军，位皆从公；至录尚书事，则专制朝政矣。</span>
乙未，葬怀甄后于太清陵。庚子，骠骑将军孙资薨。十一月，有司奏诸功臣应飨食于太祖庙者，更以官为次，太傅司马宣王功高爵尊，最在上。
<span class="c1">◎或曰：千古谄谀，自能随时撰成典章，可为太息。</span>
十二月，以光禄勋郑冲为司空。
<span class="c1">◎《续百官志》：光禄勋卿一人，中二千石，掌宿卫宫殿门户。◎《晋书·冲传》：字文和，荥阳开封人。魏文帝为太子，命为文学。大将军曹爽引为从事中郎，转散骑常侍、光禄勋。嘉平三年，拜司空。高贵乡公讲《尚书》，冲执经亲授，与侍中郑小同俱被赏赐，俄转司徒。常道乡公即位，拜太保，位在三司之上，封寿光侯。魏帝告禅，使冲奉策。武帝践阼，拜太傅，进爵为公。◎王鸣盛曰：《论语集解》正始中所上序称“光禄大夫臣郑冲”，本传但云“光禄勋”，不言“光禄大夫”，史文略也。</span>

20. <span id="卷四·魏书四·三少帝纪第四-齐王芳-20"></span>
四年春正月癸卯，以抚军大将军司马景王为大将军。
<span class="c1">◎《晋书·职官志》：大将军，古官也。汉东京不常置，为之者皆擅朝权。至景帝为大将军，亦受非常之任。◎《宋书·百官志》：汉东京大将军自为官，位在三司上。晋宣帝自大将军为太尉，然则大将军在三司下矣。其后又在三司上。晋景帝为大将军，而景帝叔父孚为太尉，奏改大将军在太尉下，后还复旧。</span>
二月，立皇后张氏，
<span class="c1">◎《通鉴》：后，故凉州刺史既之孙，东莞太守缉之女也。召缉拜光禄大夫。◎胡三省曰：为司马师杀缉张本。</span>
大赦。夏五月，鱼二，见于武库屋上。
<span class="c1">◎《宋书·五行志四》云：此鱼孽也。王肃曰：“鱼生于渊，而亢于屋，介鳞之物，失其所也。边将其殆有弃甲之变乎？”后果有东关之败。干宝又以为高贵乡公兵祸之应，二说皆与班固旨同。</span>
<span class="c1">◎《汉晋春秋》曰：初，孙权筑东兴堤以遏巢湖。后征淮南，坏不复修。
<span class="c2">◎巢湖，见《武纪》建安二十二年、《明纪》青龙二年。◎《吴志·诸葛恪传》：初，权黄龙元年迁都建业，二年筑东兴堤遏湖水。后征淮南，败以内船，坏不复修。◎胡三省曰：谓正始二年芍陂之败也。遏巢湖所以利舟师，而反为湖内之船所败，故废不置。</span>
是岁诸葛恪率军
<span class="c2">宋本“率”作“帅”。</span>
更于堤左右结山，挟筑两城，使全端、留略守之，引军而还。
<span class="c2">◎《诸葛恪传》：恪以建兴元年〖◎按：即嘉平四年。〗十月会众于东兴，更作大堤，左右结山侠筑两城，各留千人，使全端、留略守之，引军而还。◎《通鉴》：使将军全端守西城，都尉留略守东城。◎胡三省曰：今栅江口有两山，濡须山在和州界，谓之东关；七宝山在无为军界，谓之西关。两山对峙，中为石梁，凿石通水。《唐志》，庐州巢县东南四十里，有故东关。侠，读曰“夹”，古者“侠”、“夹”二字通。◎又曰：东关即濡须口，亦谓之栅江口，有东、西关。东关之南岸，吴筑城；西关之北岸，魏置栅。后诸葛恪于东关筑大堤以遏巢湖，谓之东兴堤，即其地也。〖见《通鉴·魏纪·太和二年》。〗◎《魏书·任城王澄传》：梁频断东关，欲令巢湖泛溢，湖周回四百余里，东关合江之际，广不过数十步。◎《水经·沔水注》：湖水又东迳右塘穴北，为中塘，塘在四水中。水出格虎山北，山上有城，故东关城也。昔诸葛恪作东兴堤以遏巢湖，傍山筑城。塘即东兴堤，城亦关城也。◎《通鉴地理通释》：东关东南有石渠，凿山通水，是名关口。相传云夏禹所凿，一号东兴。今其地高峻险狭，实守阨之所。◎《一统志》：东关，在今安徽和州含山县西南七十里，濡须坞之北，与庐州府巢县接界。其地峻险，周围皆山，三国时为戍守重地。◎濡须口、濡须坞，见《武纪》建安十八年。</span>
诸葛诞言于司马景王曰：“‘致人而不致于人者’，
<span class="c2">◎吴金华曰：语出《孙子兵法·实虚》。</span>
此之谓也。今因其内侵，使文舒逼江陵，仲恭向武昌，
<span class="c2">王昶字文舒。毌丘俭字仲恭。</span>
以羁吴之上流，然后简精卒攻两城，比救至，可大获也。”景王从之。</span>
冬十一月，诏征南大将军王昶、征东将军胡遵、镇南将军毌丘俭等征吴。十二月，吴大将军诸葛恪拒战，大破众军于东关，不利而还。
<span class="c1">◎此所谓东关之役也。◎本志《诸葛诞传》：诸葛恪兴东关，遣诞督诸军讨之，与战，不利，还。◎《毌丘俭传》：诸葛诞战于东关，不利。◎《吴志·诸葛恪传》：魏以吴入其疆土，耻于受侮，命大将胡遵、诸葛诞等率众七万，欲围攻两坞，图坏堤遏。恪兴军四万，晨夜赴救。◎《水经·沔水注》：魏遣司马昭督镇东诸葛诞，率众攻东关三城，将毁堤遏，诸军作浮梁，陈于堤上，分兵攻城。恪遣冠军丁奉等登塘鼓噪奋击，朱异等以水军攻浮梁。魏征东胡遵军士争渡，梁坏，投水而死者数千。塘即东兴堤，城亦关城也。◎案：是役诸葛诞实督诸军，而纪文不书诞者，或以诞为镇东，在征东胡遵之下耶？</span>
<span class="c1">◎《汉晋春秋》曰：毌丘俭、王昶闻东军败，
<span class="c2">◎《通鉴》：诏王昶等三道击吴。十二月，王昶攻南郡，毌丘俭向武昌，胡遵、诸葛诞率众十万攻东兴。◎胡三省曰：时三道击吴，东关最在东，故曰东军。</span>
各烧屯走。朝议欲贬黜诸将，景王曰：“我不听公休，
<span class="c2">诸葛诞字公休。</span>
以至于此，此我过也，
<span class="c2">◎三道进兵，本用公休之策，所谓“不听公休”者，或别有兵略也。◎严衍《通鉴补存疑》云：伐吴之议，倡自诸葛诞，而谏止之者惟傅嘏耳。嘏字兰石，则“公休”当作“兰石”，不然“不听公休”当作“误听公休”，两者必有一误。◎姚范曰：前云攻两城从诸葛之言，此又云“我不听公休”，未详其事。</span>
诸将何罪？”悉原之。时司马文王为监军，统诸军；唯削文王爵而已。
<span class="c2">◎《晋书·文帝纪》：文帝讳昭，字子上，景帝之母弟也。为安东将军，持节镇许昌。进号都督，统征东将军胡遵、镇东将军诸葛诞伐吴，战于东关，二军败绩，坐失侯。◎《宋书·百官志》：晋世都督诸军为上，监诸军次之，督诸军为下。◎本志《王修传》注引王隐《晋书》曰：司马文王为安东，王仪为司马。关东之败，文王曰：“近日之事，谁任其咎？”仪曰：“责在军帅。”文王怒曰：“司马欲委罪于孤耶？”遂杀之。</span>
是岁，雍州刺史陈泰求敕并州并力讨胡，
<span class="c2">◎胡，各本皆作“恪”，误。◎官本《考证》陈浩曰：东关之败，与并州无涉，注中所引，明是二事。宋本作“并力讨胡”，则“恪”字为“胡”字之讹。◎弼按：《通鉴》作“讨胡”。</span>
景王从之。未集，而雁门、新兴二郡以为将远役，遂惊反。
<span class="c2">◎《通鉴》“郡”下有“胡”字。◎胡三省曰：雍州在并州西南，而雁门、新兴二郡，并州北鄙也。其道里相去远。汉末，曹公集塞下荒地为新兴郡。◎《郡国志》：并州雁门郡治阴馆。◎王先谦曰：汉末郡荒废，三国魏移郡南度句注，见《寰宇记》；治广武，见《魏志·牵招传》。◎《一统志》：阴馆故城，今山西代州西北四十里。广武故城，今代州西十五里。新兴郡，见《武纪》建安二十年。</span>
景王又谢朝士曰：“此我过也，非玄伯之责！”
<span class="c2">陈泰字玄伯。《通鉴》作“非陈雍州之责”。</span>
于是魏人愧悦，
<span class="c2">◎胡三省曰：司马师承父懿之后，大臣未附，引咎责躬，所以愧服天下之心，而固其权耳。盗亦有道，况盗国乎！</span>
人思其报。◎习凿齿曰：司马大将军引二败以为己过，
<span class="c2">◎胡三省曰：二败，谓东关师败及并州胡反也。</span>
过消而业隆，可谓智矣。夫民忘其败，而下思其报，虽欲不康，其可得邪？若乃讳败推过，归咎万物，常执其功而隐其丧，
<span class="c2">丧，息浪反。</span>
上下离心，贤愚解体，是楚再败而晋再克也，谬之甚矣！君人者，苟统斯理而以御国，则朝无秕政，身靡留愆，行失而名扬，兵挫而战胜，虽百败可也，况于再乎！</span>

21. <span id="卷四·魏书四·三少帝纪第四-齐王芳-21"></span>
五年夏四月，大赦。五月，吴太傅诸葛恪围合肥新城，
<span class="c1">合肥新城，见《明纪》青龙二年，又见《满宠传》。</span>
诏太尉司马孚拒之。
<span class="c1">◎《晋书·孚传》：吴将诸葛恪围新城，以孚进督诸军十二万防禁之。孚次寿春，遣毌丘俭、文钦等进讨。诸将欲速击之，孚曰：”夫攻人者，借人之力以为功，且当诈巧，不可力争也。“故稽留月余，乃进军，吴师望风而退。◎《吴志·诸葛恪传》：恪有轻敌之心，于是违众出军，大发州郡二十万众，意欲曜威淮南，回军还围新城，攻守连月，不拔，士卒疲劳，病者大半，死伤涂地，魏进救兵，恪引军而去。</span>
<span class="c1">◎《汉晋春秋》曰：是时姜维亦出围狄道。
<span class="c2">狄道，见《武纪》建安十九年。</span>
司马景王问虞松曰：
<span class="c2">虞松，事见《钟会传》注引《世语》，又见《高贵乡公纪》甘露元年注。</span>
“今东西有事，二方皆急，
<span class="c2">◎胡三省曰：谓吴攻淮南，蜀攻陇西也。狄道县属陇西郡。</span>
而诸将意沮，若之何？”松曰：“昔周亚夫坚壁昌邑而吴楚自败，
<span class="c2">◎昌邑，山阳郡治，见《武纪》初平元年。◎《汉书·周勃传》：景帝三年，吴楚反。亚夫至，会兵荥阳。吴方攻梁，梁急请救，亚夫引兵东北，走昌邑，深壁而守。吴、楚既饿，乃引而去，亚夫出精兵追击，大破吴王濞。凡相守攻三月，而吴、楚破平。</span>
事有似弱而强，或似强而弱，不可不察也。今恪悉其锐众，足以肆暴，而坐守新城，欲以致一战耳。
<span class="c2">◎胡三省曰：致者，犹古所谓致师也。</span>
若攻城不拔，请战不得，师老众疲，势将自走，诸将之不径进，乃公之利也。姜维有重兵而县军应恪，
<span class="c2">县，读曰“悬”。</span>
投食我麦，
<span class="c2">◎胡三省曰：谓维军后无转饷，投兵魏地，拟其麦以为食耳。</span>
非深根之寇也。且谓我并力于东，西方必虚，是以径进。今若使关中诸军倍道急赴，出其不意，殆将走矣。”景王曰：“善！”乃使郭淮、陈泰悉关中之众，解狄道之围；敕毌丘俭等案兵自守，以新城委吴。姜维闻淮进兵，军食少，乃退屯陇西界。
<span class="c2">◎《蜀志·姜维传》：延熙十六年夏，维率数万人出石营，围南安。魏雍州刺史解围，至洛门。维粮尽，退还。◎胡三省曰：果如虞松所料。</span>
</span>
秋七月，恪退还。
<span class="c1">◎是时，张特守新城。◎《魏略》曰：特字子产，涿郡人。
<span class="c2">◎《郡国志》：幽州涿郡治涿。◎《一统志》：涿县故城，今顺天府涿州治。</span>
先时领牙门，
<span class="c2">◎《通鉴》：扬州牙门将涿郡张特守新城。◎洪饴孙曰：牙门将军，或称牙门将，无员，第五品，黄初中置。《诸葛诞传》“诞被征请，诸牙门置酒饮宴”，是牙门将军所置甚多，无定员也。</span>
给事镇东诸葛诞，诞不以为能也，欲遣还护军。会毌丘俭代诞，遂使特屯守合肥新城。及诸葛恪围城，特与将军乐方等三军众合有三千人，吏兵疾病及战死者过半，而恪起土山急攻，城将陷，不可护。特乃谓吴人曰：“今我无心复战也。然魏法，被攻过百日而救不至者，虽降，家不坐也。
<span class="c2">◎胡三省曰：言虽身降，而其家不坐罪也。</span>
自受敌以来，已九十余日矣。此城中本有四千余人，而战死者已过半，城虽陷，尚有半人不欲降，我当还为相语之，条名别善恶，
<span class="c2">《通鉴》无“名”字。</span>
明日早送名，且持我印绶去以为信。”乃投其印绶而与之。
<span class="c2">各本“而”均作“以”，《通鉴》无“而”字。</span>
吴人听其辞而不取印绶，不攻。顷之，特还，乃夜彻诸屋材栅，
<span class="c2">◎吴金华曰：《通鉴》“夜”前有“投”字。投夜，犹言趁夜。</span>
补其缺为二重。
<span class="c2">重，直龙反。</span>
明日，谓吴人曰：“我但有斗死耳！”吴人大怒，进攻之，不能拔，遂引去。朝廷嘉之，加杂号将军，
<span class="c2">杂号将军，见《明纪》太和二年。</span>
封列侯，又迁安丰太守。
<span class="c2">◎《晋书·地理志》：豫州安丰郡，魏置，统县五，治安风。◎《一统志》：安风废县，在今安徽颍州府霍丘县西南二十里。汉置县，属六安国，后汉属庐江郡。晋初为安丰郡治，安帝时，与郡俱废。◎《方舆纪要》卷二十一云：三国魏置安丰郡，治安风县。正元二年，毌丘俭举兵寿春，进屯项。司马师遣豫州刺史诸葛诞自安风向寿春是也，后省。◎杜佑曰：霍丘城北有安风津，曹魏安风都尉理。毌丘俭败走安风津见杀处也。或讹“风”为“丰”。◎弼按：《宋书·州郡志》云“安丰太守，治安丰，魏文帝分庐江置”，又于“寻阳太守安丰县”云“晋武帝立为安丰郡”前后两岐。又云“安丰县，前汉无”，不知班《志》实有此县。此盖沈约之误，不足置辨。安丰郡，又互见《王基传》、《毌丘俭传》。</span>
</span>

22. <span id="卷四·魏书四·三少帝纪第四-齐王芳-22"></span>
八月，诏曰：“故中郎西平郭脩，
<span class="c1">◎《通鉴》作“中郎将郭偱”。◎《续百官志》：五官中郎，比六百石，无员。◎西平郡，详见《武纪》建安十九年。◎《水经·河水注》：湟水又东，迳西平城北。魏黄初中，立西平郡，凭倚故亭，增筑南、西、北三城，以为郡治。◎洪亮吉曰：西平郡，汉末分金城置。《通典》、《元和志》、《寰宇记》，建安中，立西平郡，魏晋因之。◎谢鍾英曰：《水经注》谓黄初中立，《晋志·序列》谓魏武所置，皆非也。《通鉴》 “郭修”作“郭偱”。◎胡三省曰：○偏考字书无“偱”字，又考《三国志·三少帝纪》、《蜀志·张嶷传》均作“郭脩”，裴注亦云“脩字孝先”，《费祎传》、《后主传》均作“郭循”。今《三国志》旧本凡书“循”者，多从“偱”。余谓此“偱”，即“修”字之误也。后人以“偱”字无所出，又改“亻”为“彳”，遂为“循”字耳。○盘洲洪氏曰：
<span class="c2">盘洲，洪适之号。</span>
自东汉以来，凡“盾”字皆作“偱”字。○又曰：汉隶“循”、“脩”颇相近，隶法“ ”、 “ ”只争一画。◎潘眉曰：“脩”、“循”字形相近，故易误。如《后汉书·袁绍传》“吴循”，《魏书》作“吴脩”；《吴书·孙晧传》“滕循”，《禅国山碑》亦作“滕循”，王隐《交广记》及《晋书》皆作“滕脩”。凡此之比，不可枚举。</span>
砥节厉行，秉心不回。乃者蜀将姜维寇钞脩郡，
<span class="c1">◎《后主传》：延熙十三年，姜维复出西平，不克而还。</span>
为所执略。往岁伪大将军费祎驱率群众，阴图窥窬，道经汉寿，
<span class="c1">◎《郡国志》：益州广汉郡葭萌。◎《晋书·地理志》：刘备据蜀，分广汉之葭萌、涪城、梓潼、白水四县，改葭萌曰汉寿，又立汉德县以为梓潼郡。太始三年，分益州，立梁州于汉中，改汉寿为晋寿。◎《华阳国志》：梓潼郡，本广汉属县，建安二十二年，分广汉置梓潼郡。晋寿县，本葭萌城，刘氏更曰“汉寿”。◎《一统志》；晋寿故城，在今四川保宁府昭化县南。◎李兆洛曰：在今保宁府广元县东南五十里。◎葭萌，见《蜀志·刘璋传》。</span>
请会众宾，脩于广坐之中手刃击祎，
<span class="c1">◎《费祎传》：延熙十六年岁首大会，魏降人郭循在坐，祎欢饮沈醉，为循手刃所害。</span>
勇过聂政，
<span class="c1">◎《史记·刺客列传》：聂政独行，仗剑至韩，韩相侠累方坐，府上持兵戟而卫，侍者甚众。聂政直入，上阶刺杀侠累。</span>
功逾介子，
<span class="c1">◎《汉书·傅介子传》：诏曰：“楼兰王安归尝为匈奴间，候遮汉使者。平乐监傅介子持节使诛斩楼兰王安归首，县之北阙，以直报怨。</span>
可谓杀身成仁，释生取义者矣。夫追加褒宠，所以表扬忠义；祚及后胤，所以奖劝将来。其追封脩为长乐乡侯，食邑千户，谥曰威侯；子袭爵，加拜奉车都尉，
<span class="c1">◎《续百官志》：奉车都尉，比二千石，掌御乘舆车。</span>
赐银千鉼，
<span class="c1">◎潘眉曰：○“鉼”字不误，一本作“饼”者，非。《陈矫传》注引《世语》“以金五鉼授之”，亦作“鉼”。○《尔雅·释器》：鉼金，谓之钣。○司马温公《类篇》：鉼，金鉼。○《法苑珠林》：树神以金一鉼赐之。○《音释》：鉼，金钣也。《墨庄漫录》：韩滉与担夫白金一版。○按：“版”与“钣”同。“一版”犹言“一钣”，即 “一鉼”也。正作“鉼”。</span>
绢千匹，以光宠存亡，永垂来世焉。”
<span class="c1">◎《魏氏春秋》曰：脩字孝先，素有业行，著名西州。姜维劫之，脩不为屈。刘禅以为左将军，脩欲刺禅而不得亲近，每因庆贺，且拜且前，为禅左右所遏，事辄不克，故杀祎焉。脩臣松之以为：古之舍生取义者，必有理存焉，或感恩怀德，投命无悔，或利害有机，奋发以应会，诏所称聂政、介子是也。事非斯类，则陷乎妄作矣。魏之与蜀，虽为敌国，非有赵襄灭智之仇，燕丹危亡之急；且刘禅凡下之主，费祎中才之相，二人存亡，固无关于兴丧。郭脩在魏，西州之男子耳，始获于蜀，既不能抗节不辱，于魏又无食禄之责，不为时主所使，而无故规规然糜身于非所，义无所加，功无所立，可谓“折柳樊圃”，其狂也且，
<span class="c2">◎《诗·齐风·东方未明篇》：折柳樊圃，狂夫瞿瞿。◎《毛传》云：柳，柔脃之木。樊，藩也。圃，菜园也。折柳以为藩园，无益于禁也。</span>
此之谓也。</span>

23. <span id="卷四·魏书四·三少帝纪第四-齐王芳-23"></span>
自帝即位至于是岁，
<span class="c1">凡十四年。</span>
郡国县道多所置省，俄或还复，不可胜纪。
<span class="c1">◎赵一清曰：○《晋书·荀勖传》：魏太和中，遣王人四出，减天下吏员。正始中，亦并合郡县，此省吏也。○《水经·河水注》：柏谷水出弘农县南石堤山，山下有石堤祠。铭云：魏甘露四年，散骑常侍、征南将军、豫州刺史、领弘农太守、南平公之所建也。○魏时弘农属司隶，不属豫州，岂所谓“置省，复还”者邪？石铭如是，足以相证。</span>

24. <span id="卷四·魏书四·三少帝纪第四-齐王芳-24"></span>
六年春二月己丑，镇东将军毌丘俭上言：“昔诸葛恪围合肥新城，城中遣士刘整出围传消息，为贼所得，考问所传，语整曰：‘诸葛公欲活汝，汝可具服。’整骂曰：‘死狗，此何言也！我当必死为魏国鬼，不求苟活，逐汝去也。
<span class="c1">各本皆作“不苟求活，逐汝去也”。</span>
欲杀我者，便速杀之。’终无他辞。又遣士郑像出城传消息，或以语恪，恪遣马骑寻围迹索，得像还。四五人旳头面缚，
<span class="c1">◎旳，宋本作“的”，或疑作“拘”。◎潘眉曰：似当为“靮”，言羁靮其头。
<span class="c2">吴金华以“的”、“靮”通，说详彼。</span>
</span>
将绕城表，敕语像，使大呼，言‘大军已还洛，不如早降。’
<span class="c1">毛本“如”作“知”，误。</span>
像不从其言，更大呼城中曰：‘大军近在围外，壮士努力！’贼以刀筑其口，使不得言，像遂大呼，令城中闻知。整、像为兵，能守义执节，子弟宜有差异。”诏曰：“夫显爵所以褒元功，重赏所以宠烈士。整、像召募通使，
<span class="c1">◎吴金华曰：召募，《御览·六百三十三》作“占募”，宜据正。自愿应募者曰占。◎吴氏又细论“召”、“占”二字易致误之由，说详彼。</span>
越蹈重围，冒突白刃，轻身守信，不幸见获，抗节弥厉，扬六军之大势，安城守之惧心，临难不顾，毕志传命。昔解杨执楚，有陨无贰，
<span class="c1">◎《左传·宣公十五年》：宋人告急于晋，晋使解杨如宋，使无降楚，曰：“晋师悉起，将至矣。”郑人囚而献诸楚。楚子厚赂之，使反其言。不许，三而许之。登诸楼车，使呼宋人而告之，遂致其君命。楚子将杀之。对曰：“受命以出，有死无霣，又可赂乎？”楚子舍之以归。</span>
齐路中大夫以死成命，
<span class="c1">◎《史记·齐悼惠王世家》：齐王使路中大夫告于天子。天子复令路中大夫还告齐王：“善坚守，吾兵今破吴楚矣。”路中大夫至，三国兵围临菑数重，无从入。三国将劫与路中大夫盟曰：“若反言汉已破矣，齐趣下三国，不且见屠。”路中大夫既许之，至城下，望见齐王曰：“汉已发兵百万，使太尉周亚夫击破吴、楚，方引兵救齐，齐必坚守无下。”三国将诛路中大夫。◎张晏曰：路中大夫，姓路，为中大夫。三国，胶西、菑川、济南也。◎《索隐》云：史失名，故言姓及官。顾氏按《路氏谱》，中大夫名卭也。</span>
方之整、像，所不能加。今追赐整、像爵关中侯，各除士名，使子袭爵，如部曲将死事科。”

25. <span id="卷四·魏书四·三少帝纪第四-齐王芳-25"></span>
庚戌，中书令李丰与皇后父光禄大夫张缉等谋废易大臣，以太常夏侯玄为大将军。事觉，诸所连及者皆伏诛。
<span class="c1">◎事详《夏侯玄传》。前已诛夷曹爽，禁锢魏之宗室，此则魏之亲旧肺腑亦不能容。太初已早见及此，而不与其从叔仲权同赴蜀，可谓视死如归矣。◎又案：是狱在嘉平六年二月，亦见《玄传》。《晋书·景帝纪》书“正月”，误。</span>
辛亥，大赦。三月，废皇后张氏。
<span class="c1">◎《晋书·景帝纪》：三月，乃讽天子废皇后张氏，因下诏曰：“奸臣李丰等靖谮庸回，阴构凶慝。大将军纠虔天刑，致之诛辟。周勃之克吕氏，霍光之擒上官，曷以过之。其增邑九千户，并前四万。”帝让不受。◎胡三省曰：曹操杀汉后伏氏，而司马师杀魏后张氏，此不惟天道，亦操之有以教之也。◎弼按：废与杀异，不能谓废即杀也。胡注“杀魏后张氏”，“杀”字疑误。</span>
夏四月，立皇后王氏，大赦。五月，封后父奉车都尉王夔为广明乡侯、光禄大夫，位特进，
<span class="c1">◎《续百官志》：奉车都尉，比二千石，无员，掌御乘舆车。◎《晋书·职官志》：晋武帝亦以宗室、外戚为奉车、驸马、骑三都尉而奉朝请焉。</span>
妻田氏为宣阳乡君。秋九月，大将军司马景王将谋废帝，以闻皇太后。
<span class="c1">◎《晋书·景帝纪》：天子以玄、辑之诛，深不自安。而帝亦虑难作，潜谋废立，乃密讽魏永宁太后。</span>
<span class="c1">◎《世语》及《魏氏春秋》并云：此秋，姜维寇陇右。时安东将军司马文王镇许昌，征还击维，至京师，帝于平乐观以临军过。
<span class="c2">◎范《书·灵帝纪》：中平五年，耀兵于平乐观。◎章怀注：平乐观在洛阳城西。◎薛综《东京赋注》：平乐，观名也，为土场于上以作乐，使远观之，谓之平乐观，在城西也。</span>
中领军许允与左右小臣谋，因文王辞，杀之，勒其众以退大将军。已书诏于前。文王入，帝方食栗，优人云午等唱曰：“青头鸡，青头鸡。”青头鸡者，鸭也。
<span class="c2">◎顾炎武曰：鸭者，劝帝押诏书耳。时以亲署为押，南北朝谓之书敕。</span>
帝惧不敢发。文王引兵入城，景王因是谋废帝。
<span class="c2">◎胡三省曰：平乐观在洛阳城西，昭已过军，复引入城，帝事去矣。</span>
◎臣松之案《夏侯玄传》及《魏略》，许允此年春与李丰事相连。丰既诛，即出允为镇北将军，未发，以放散官物收付廷尉，徙乐浪，追杀之。允此秋不得故为领军而建此谋。
<span class="c2">裴说是。齐王此举，为何等重大之事，许允既不与谋，岂有左右二三小臣能建此议者？果有此举，师、昭等岂不大肆杀戮？当时矫太后之令，及师、昭等之上言，焉有不叙述之理，如《高贵乡公纪》所载者？且《晋书》景、文两纪亦无一字及此，有以知《世语》及《魏氏春秋》所云为不足据，宜承祚之不采录也。</span>
</span>
甲戌，太后令曰：“皇帝芳春秋已长，不亲万机，耽淫内宠，沈漫女德，
<span class="c1">◎潘眉曰：○沈漫，《晋书·景帝纪》作“沈嫚”，当从“女”旁。○《贾子·道术》云：接遇肃正谓之敬，反敬为嫚。◎胡玉缙曰：○“沈漫女德”与上“耽淫内宠”并列，犹言沈溺女色耳。《晋书》“漫”作“嫚”，乃叚字。○《方言》卷十三郭注：漫、淹，皆谓水潦漫涝坏物也。○《史记·晋世家》：子不疾反国，报劳臣，而怀女德，窃为子羞之。〖齐女告重耳语。〗○可证其义。潘说泥“德”字，谓当从女旁，失之。</span>
日延倡优，
<span class="c1">◎《晋书·景帝纪》“延”作“近”。◎弼按：注引《魏书》云“日延小优郭怀、袁信等”，以作“延”为是。</span>
纵其丑谑；迎六宫家人留止内房，毁人伦之叙，乱男女之节；恭孝日亏，悖慠滋甚，不可以承天绪、奉宗庙。使兼太尉高柔奉策，
<span class="c1">柔时为司徒，故曰“兼”。</span>
用一元大武告于宗庙，
<span class="c1">◎《礼记·曲礼下》：凡祭宗庙之礼，牛曰一元大武。◎郑注云：元，头也。武，迹也。◎《正义》云：牛若肥则脚大，脚大则迹痕大，故曰一元大武也。</span>
遣芳归藩于齐，以避皇位。”
<span class="c1">◎姚范曰：承祚书魏末事，皆仍旧载，盖以亡国之俘，羁事新朝，不敢自遂，故有愧于直笔也。◎何焯曰：芳临御数载，非若昌邑始征，若果君德有阙，播恶于众，师何难执以为辞？今称太后之令，发床第之私，有以知其为诬矣。◎梁章钜曰：齐王临御之初，即罢宫室工作，免官奴婢六十以上为良人，出内府金银销冶以供军用；二年通《论语》，五年通《尚书》，七年通《礼记》，三祀孔子，以颜子配；良法美政，史不绝书。今矫太后之令，有以知其非事实矣。◎赵翼曰：据《魏略》，司马师遣郭芝入宫，太后方与帝对坐，芝谓帝曰：“大将军欲废陛下。”是齐王之废，全出于师，而太后不知，乃《魏纪》反载此令，其诬亦太甚矣。◎弼按：禅让之诏、劝进之章，皆伪也。存其伪，使后世得以烛其奸，乃为良史。诸家议承祚之载此令，过矣。</span>
<span class="c1">◎《魏书》曰：是日，景王承皇太后令，诏公卿中朝大臣会议，
<span class="c2">◎胡三省曰：矫太后令，以召群臣。</span>
群臣失色。景王流涕曰：“皇太后令如是，诸君其若王室何！”咸曰：“昔伊尹放太甲以宁殷，霍光废昌邑以安汉，夫权定社稷，以济四海，
<span class="c2">《晋书·景帝纪》“济”作“清”。</span>
二代行之于古，明公当之于今，今日之事，亦唯公命。”景王曰：“诸君所以望师者重，师安所避之？”于是乃与群臣共为奏永宁宫曰：
<span class="c2">◎《明元郭后传》：齐王即位，尊后为皇太后，称永宁宫。</span>
“守尚书令太尉长社侯臣孚、
<span class="c2">司马孚也，见前嘉平三年注。</span>
大将军武阳侯臣师、
<span class="c2">◎潘眉曰：〖下文省作“潘曰”。〗司马师也。《景帝纪》 “初封长平乡侯，嘉平四年，迁大将军”，不载进封武阳侯，当据此奏补之。是年三月，增邑九千户，并前四万户，则已有三万一千户，其非乡侯可知。◎弼按：“武阳”当作“舞阳”。司马懿封舞阳侯，师袭爵。本志《陈留王纪》“咸熙元年五月癸未，追命舞阳宣文侯为晋宣王，舞阳忠武侯为晋景王”，《通鉴》亦书“舞阳忠武侯司马师卒于许昌”，以作“舞阳”为是。潘说误。</span>
司徒万岁亭侯臣柔、
<span class="c2">◎潘曰：高柔也。本传初封延寿亭侯，后太傅诛曹爽，以功进封万岁乡侯。由亭侯进封，当为乡侯，此作“亭侯”者，误。</span>
司空文阳亭侯臣冲、
<span class="c2">◎潘曰：郑冲也。《晋书》本传不言封文阳亭侯，当以此奏补之。</span>
行征西安东将军新城侯臣昭、
<span class="c2">◎潘曰：司马昭也。《文帝纪》“景初二年，封新城乡侯，转安东将军，东关之败，坐失侯。后行征西将军，降北虏，以功复封新城乡侯”，至高贵乡公立，始进封高都侯，奏永宁宫时实乡侯，非邑侯也。此脱“乡”字。于书例当云“安东将军行征西将军新城乡侯”。◎弼按：潘说“新城侯”脱“乡”字，是。惟书例实不误，应以“行征西”在前，本官在后，《上尊号碑》可证。其例甚多，上文司马孚太尉本官，亦在下也。</span>
光禄大夫关内侯臣邕、
<span class="c2">◎潘曰：孙邕也。管宁、鲍勋等传中屡见。《论语集解·序》有“光禄大夫关内侯臣孙邕”，后由关内侯进封建德亭侯，见《任城太守孙夫人碑》。</span>
太常臣晏、
<span class="c2">◎钱大昕曰：〖下文省作 “钱曰”。〗：○《晋书·任恺传》：父昊，魏太常。○“晏”、“昊”字形相似，疑即其人。</span>
卫尉昌邑侯臣伟、
<span class="c2">◎潘曰：○满伟也。○《满宠传》：宠封昌邑侯，子伟嗣，官至卫尉。</span>
太仆臣嶷、
<span class="c2">◎潘曰：庾嶷也。《晋书·宣帝纪》“齐王嘉平三年，天子使兼大鸿胪太仆庾嶷持节，命帝为相国”，《魏志·张臶传》亦载“太仆庾嶷”。</span>
廷尉定陵侯臣繁、
<span class="c2">◎陈景云：繁，当作“毓”，此钟毓也，本传可考。◎潘曰：钟繇封定陵侯，子毓嗣。《毓传》云“为侍中廷尉”。</span>
大鸿胪臣芝、
<span class="c2">◎潘曰：○鲁芝也。○《晋书·良吏传》：芝以绥辑有方，迁大鸿胪。高贵乡公即位，赐爵关内侯。◎弼按：鲁芝，见《曹爽传》注引《世语》。</span>
大司农臣祥、
<span class="c2">◎潘曰：○王祥也。○《晋书》本传：累迁大司农。</span>
少府臣裦、
<span class="c2">◎陈景云：裦，当作“袤”。袤时为少府，将作大匠浑之从子也，名见《浑传》注。其历官及迎立少帝事，并详晋史。◎潘曰：○郑袤也。下注云“少府裦”，字亦误。○《晋书》本传：拜侍中，迁少府，迎高贵乡公于元城。</span>
永宁卫尉臣祯、
<span class="c2">◎潘曰：何桢也。永宁，太后宫名。甘露二年，司马昭奉天子及皇太后征诸葛诞，假廷尉何桢节。按，“祯”字误，当从木旁。《张臶传》“宏农太守何桢”，注引《文士传》云“桢，字元幹”，“桢”、“幹”字相应，从木旁作“桢”是也。</span>
永宁太仆臣闳、
<span class="c2">◎钱曰：闳，未详其族姓。◎潘曰：此张阁也，“闳”字讹，《邴原传》“永宁太仆东郡张阁”，即此人。阁字子台，“台”、“阁”字相应，故知“闳”字误也。</span>
大长秋臣模、
<span class="c2">◎钱曰：模，未详其族姓。◎潘曰：此疑是尹模。《晋书·何曾传》云“抚军校事尹模，凭宠作威，朝野畏惮”，亦见《程晓传》。◎赵一清曰：○《宋书·百官志》：太后三卿，各一人。应氏《汉官》曰：“卫尉、少府，秦官。太仆，汉成帝置，皆随太后宫为号，位在正卿上，无太后乃阙。”魏改汉制，在九卿下。大长秋，皇后卿也，有后则置，无则省。</span>
司隶校尉颍昌侯臣曾、
<span class="c2">◎潘曰：○何曾也。○《晋书》本传：嘉平中为司隶校尉，正元中进封颍昌侯。○以此奏考之，则此时已封颍昌侯，《晋史》恐误。</span>
河南尹兰陵侯臣肃、
<span class="c2">◎潘曰：王肃也。○本传：嗣父朗爵兰陵侯，为河南尹。◎赵一清曰：○《续百官志》：河南尹，一人，主京都，特奉朝请，秩中二千石。◎惠栋曰：○应劭《汉官仪》：河南尹所治，周地也。雒阳本成周，周之衰微，分为东、西周。秦兼天下，置三川，守河、雒、伊、汉，始更名河南。孝武皇帝增曰太守。世祖徙雒阳，故号为尹。尹，正也。《诗》曰：“赫赫师尹。”</span>
城门校尉臣虑、
<span class="c2">◎《续百官志》：城门校尉，一人，比二千石，掌雒阳城门十二所。◎钱大昕《考异》“虑”作“宪”。◎潘曰：其人未详。◎钱仪吉曰：盖郗虑。◎弼按：建安十八年，郗虑已为御史大夫，不应此时尚作城门校尉，决非此人。</span>
中护军永安亭侯臣望、
<span class="c2">◎《晋书·职官志》：魏武为相，以韩浩为护军，非汉官也。建安十二年，改护军为中护军。魏初，因置护军将军，主武官选，隶领军。◎潘曰：○司马望也。○《高贵乡公纪》注：中护军司马望。《晋书》：司马望封永安亭侯，迁护军将军。</span>
武卫将军安寿亭侯臣演、
<span class="c2">◎武卫将军，见《明纪》景初二年。◎潘曰：○曹演也。○《曹仁传》：仁弟纯，封高陵亭侯。子演嗣，官至领军将军。◎沈家本曰：钟繇弟演，文帝封为列侯，但不详侯名、官号，此当存疑。若曹演，则官、爵并与此不同，恐非。◎互见《曹仁传》。</span>
中坚将军平原侯臣德、
<span class="c2">◎赵一清曰：司马懿奏曹爽罪状云“破坏诸营，近据禁兵”,谓毁中坚、中垒二营，以属中领军也。今此复有二将军之号，盖复置。德，郭德，即为甄氏后者，袭公主爵，为平原侯，见《文昭甄皇后传》。◎洪饴孙曰：中坚将军，一人，第四品。</span>
中垒将军昌武亭侯臣廙、
<span class="c2">◎《续百官志》：北军中候掌监五营，旧有中垒校尉领北军营垒之事。中兴省中垒，但置中候。◎洪饴孙曰：中垒将军，一人，第四品，掌宿卫兵。案，西汉有中垒校尉，营垒门内，又外掌西域。后汉省中垒，但置北门中候。魏置中垒将军，盖亦因此。《晋志》“中领军领五校、中垒、武卫三营”，则亦掌宿卫兵也，《晋书·宣纪》“正始六年，曹爽毁中垒、中坚营，以兵属其弟中领军羲”，即此。◎钱曰：荀彧孙霬与司马景王、文王亲善，官至中领军。此奏有中垒将军昌武亭侯廙，疑即霬也。◎潘曰：《夏侯玄传》注引《世语》云“散骑常侍荀廙”，《晋书·侯史光传》亦作“荀廙”。◎赵一清曰：司马朗封昌武亭侯，子遗嗣。“遗”、“廙”声相近。</span>
屯骑校尉关内侯臣陔、
<span class="c2">◎屯骑校尉，见《文纪》黄初六年。◎钱曰：陔，当是武陔。◎潘曰：《晋书·武陔传》“累迁司隶校尉”，“司隶”即“屯骑”之讹。◎弼按：武陔，事见《胡质传》注，又见《陈泰传》。</span>
步兵校尉临晋侯臣建、
<span class="c2">◎步兵校尉，见《文纪》黄初六年。◎钱曰：建，当是郭建。◎潘曰：○《明元郭皇后传》：甄惪及建，皆封列侯，并掌宿卫。</span>
射声校尉安阳乡侯臣温、
<span class="c2">◎《续百官志》：射声校尉，一人，比二千石，掌宿卫兵。◎服虔曰：工射也。冥漠中闻声，则射中之，故以为名。◎温，即甄温，见《文昭甄皇后传注》引《晋诸公赞》。◎赵一清曰：○《文昭甄皇后传》云：父逸，以中山魏昌之安城乡千户追封，適孙像袭爵。像薨，子畅嗣，又封畅弟温、韡、艳为列侯。○裴注引《晋诸公赞》曰：咸熙初，封温本国侯，领射声校尉。○似此时畅既失爵，温附司马氏，故得还封本国，以支庶而夺大宗。○又《文德郭皇后传》云：后蚤丧兄弟，以从兄表继后父永后，封表安阳亭侯，进爵乡侯，又进爵观津侯。○甄氏本封始于安城，不应冒郭氏安阳之号，抑或表既进封观津，而以安阳乡封温乎？然云“本国侯”，则故是安城，而非安阳也。疑“阳”字是“城”字之误。◎沈家本曰：案《甄后传》，畅以嘉平三年薨，子绍嗣。是畅初未失侯，嘉平五年，绍尚在也。惟郭表以青龙三年进封观津侯，温封侯亦在是年。其为表改进封而更封温，事正相接，初非甄氏冒郭氏之号，“阳”字不误，赵说非。</span>
越骑校尉睢阳侯臣初、
<span class="c2">◎《续百官志》：越骑校尉，一人，比二千石，掌宿卫兵。◎如淳曰：越人内附，以为骑也。◎晋灼云：取其才力超越也。◎臣昭曰：越人非善骑所出，晋灼为允。◎钱曰：初，未详其族姓。◎潘曰：疑是曹初，曹仁孙也。</span>
长水校尉关内侯臣超、
<span class="c2">◎长水校尉，见《文纪》黄初元年。◎钱曰：超，未详其族姓。◎潘曰：○疑是徐超。○《唐书·宰相世系表》：徐超，魏散骑常侍。</span>
侍中臣小同、臣顗、臣酆、
<span class="c2">◎赵一清曰：小同，郑小同。顗，荀顗。酆，赵酆，赵咨子。◎潘曰：侍中郑小同，见《高贵乡公纪》。侍中荀顗，见甘露元年注。〖◎弼按：顗，见《荀彧传》，又见《晋书》本传。〗赵酆，晋骠骑将军，封东平陵公，见《司马朗传》注。《晋书·景帝纪》“嘉平四年，赵酆、张缉预朝议”，即此人也。</span>
博平侯臣表、
<span class="c2">◎赵一清曰：表，华歆子。◎潘曰：○《晋书》本传：累迁侍中。高贵乡公立，表惧祸作，称疾归下舍。○此“侍中臣表”，即华表，史不言封博平侯，略也。◎吴士鉴曰：嘉平六年，表为侍中，既已封侯，乃《晋书》本传于“迁尚书”之后云“封观阳伯”，疑有误。然司马瑰初封亭侯，改乡侯，又封固始子，是亭侯、乡侯尚在子爵之下，或表之“博平侯”亦为“乡侯”、“亭侯”，注引《魏书》脱一字耳。</span>
侍中中书监安阳亭侯臣诞、
<span class="c2">◎潘曰：○韦诞也。〖钱、赵说同。〗○《刘劭传》注：韦诞，太和中补侍中。○《文章叙录》曰：稍迁侍中、中书监，以光禄大夫逊位。◎弼按：诞，字仲将，见《荀彧传》注及《刘劭传》注。◎又按：张怀瓘《书断》云“诞，嘉平五年卒，年七十五”，是奏永宁宫时，诞已前卒，其云“年七十五”，亦与《文章叙录》所载相同，然则列名之诞是否为仲将，殊不能无疑也。</span>
散骑常侍臣瑰、
<span class="c2">◎钱曰：当是司马孚之子瑰。◎潘曰：○《晋书》：司马瑰，魏长乐亭侯。</span>
臣仪、
<span class="c2">◎钱曰：未详。◎潘曰：《王脩传》：子忠，官至东莱太守、散骑常侍。○注引王隐《晋书》曰：脩一子，名仪。据此，则脩惟一子，实名仪，官散骑常侍。《王裒传》亦云“祖脩，有名魏世。父仪，高亮雅直”，此奏有“散骑常侍臣仪”，爵同名同，其即是此人无疑。◎又按：王隐《晋书》言东关之败，仪欲归罪元帅，为文帝所杀，此失实之言。时司马氏方自引咎，何至一言，遽加杀戮？或是因衔恨，后借他故诛之。知者以为由论东关事忤指，故及此耳。奏永宁时，王仪犹存，足证《晋书》之诬。◎弼按：○《晋书·王裒传》：父仪，为文帝司马，东关之役，文帝斩之。裒痛父非命，未尝西向而坐，示不臣。朝廷三征七辟，皆不就。○本志《王脩传》注引《汉晋春秋》亦云“裒以父为文王所滥杀，终身不应征聘，未尝西向坐，以示不臣于晋也”。是王仪之死，实死于东关之役，为司马昭所滥杀。至司马师引过之言，乃一时牢笼人心之计；杀仪者昭，不能因师之引咎，遂谓昭之未滥杀也。昭耻于削爵，委罪王仪，引出就戮，岂能待至数年之后？潘氏所云不足据也。◎又按：《王脩传》官散骑常侍者为王忠，似不能臆断，谓忠即仪，潘氏所谓“爵同名同”，俱不足信。</span>
关内侯臣芝、
<span class="c2">◎赵一清曰：○此郭芝也。《明元郭皇后传》“从父芝，迁散骑常侍、长水校尉，封列侯”，芝与上“臣瑰、臣仪”皆官至散骑常侍，而芝自有封爵，故以关内侯别之。此人即司马师遣之白太后废帝者。《魏略》云：芝先时，自以他功封侯。</span>
尚书仆射光禄大夫高乐亭侯臣毓、
<span class="c2">◎潘曰：○卢毓也。○本传：吏部尚书，封高乐亭侯，转仆射，加光禄大夫。</span>
尚书关内侯臣观、
<span class="c2">◎《毛本》“臣”作“陈”误。</span>
臣嘏、
<span class="c2">◎潘曰：○王观、傅嘏也。○《观传》：司马宣王诛曹爽，赐爵关内侯，复为尚书。○《嘏传》：迁尚书，嘉平末，赐爵关内侯。</span>
长合乡侯臣亮、臣赞、臣骞、
<span class="c2">◎潘曰：此袁亮、崔赞、陈骞也，并见《高贵乡公纪》。◎弼按：崔赞，又见《夏侯玄传》。陈骞，《晋书》有传，又见《陈矫传》。</span>
中书令臣康、
<span class="c2">◎潘曰：○孟康也。○《杜恕传》注：孟康，嘉平末从渤海太守征入为中书令。◎弼按：孟康，又见《汉书·序例》。
<span class="c3">《汉书·序例》，谓颜师古《汉书注·序例》。</span>
</span>
御史中丞臣钤、
<span class="c2">◎钱曰：未详。◎潘曰：石鉴也。“钤”字误。○《晋书》本传：仕魏，至御史中丞。</span>
博士臣范、
<span class="c2">◎钱曰：未详。</span>
臣峻等
<span class="c2">◎潘曰：○庾峻也。《高贵乡公纪》：尚书博士庾峻。○凡四十六人，钱氏未详者八人。今考出“永宁太仆臣闳”为张阁之讹，“散骑常侍臣仪”为王仪，“御史中丞臣钤”为石鉴之讹，至如尹模、曹初、徐超三人，官爵未有确证，不敢遽定。又“城门校尉臣虑”、“博士臣范”，则全无依据，姑阙之，以俟后之博古者。</span>
稽首言：臣等闻天子者，所以济育群生，永安万国，三祖勋烈，光被六合。皇帝即位，纂继洪业，春秋已长，未亲万机，耽淫内宠，沉漫女色，废捐讲学，弃辱儒士，日延小优郭怀、袁信等于建始芙蓉殿前裸袒游戏，使与保林女尚等为乱，亲将后宫瞻观。又于广望观上，使怀、信等于观下作辽东妖妇，嬉亵过度，道路行人掩目，帝于观上以为讌笑。于陵云台曲中施帷，见九亲妇女，帝临宣曲观，呼怀、信使入帷共饮酒。怀、信等更行酒，妇女皆醉，戏侮无别。使保林李华、刘勋等与怀、信等戏，清商令令狐景呵华、勋曰：
<span class="c2">◎赵一清曰：清商，殿名，盖主殿之官。《宋书·五行志》“太和五年五月，清商殿灾”，事应在明悼毛皇后，则知殿为王后所居。◎洪饴孙曰：清商令，一人，六百石，第七品，所掌如掖庭令，魏所置，汉无此官。丞，一人，二百石，第九品。</span>
‘诸女，上左右人，各有官职，何以得尔？’华、勋数谗毁景。帝常喜以弹弹人，以此恚景，弹景不避首目。景语帝曰：‘先帝持门户急，今陛下日将妃后游戏无度，至乃共观倡优，裸袒为乱，不可令皇太后闻。景不爱死，为陛下计耳。’帝言：‘我作天子，不得自在邪？太后何与我事！’使人烧铁灼景，身体皆烂。甄后崩后，帝欲立王贵人为皇后，太后更欲外求。帝恚语景等：‘魏家前后立皇后，皆从所爱耳，太后必违我意，知我当往不也？’后卒待张皇后疏薄。太后遭合阳君丧，
<span class="c2">◎钱大昕曰：太后母，杜氏也。《后妃传》作“郃阳”。◎赵一清曰：据《明元郭后传》，当作“郃阳”。</span>
帝日在后园，倡优音乐自若，不数往定省。清商丞庞熙谏帝：‘皇太后至孝，今遭重忧，水浆不入口，陛下当数往宽慰，不可但在此作乐。’帝言：‘我自尔，谁能奈我何？’皇太后还北宫，杀张美人及禺婉，帝恚望，语景等： ‘太后横杀我所宠爱，此无复母子恩。’数往至故处啼哭，私使暴室厚殡棺，
<span class="c2">◎《续百官志》：暴室丞，主中妇人疾病者，就此室治。其皇后、贵人有罪，亦就此室。◎《汉官仪》曰：暴室在掖庭内，丞一人。◎师古曰：暴室者，掖庭主织作染练之署，故谓之暴室，取暴晒为名耳。◎应劭曰：暴室，宫人狱也。今曰薄室。</span>
不令太后知也。每见九亲妇女有美色，或留以付清商。帝至后园竹间戏，或与从官携手共行。熙白：‘从官不宜与至尊相提挈。’帝怒，复以弹弹熙。日游后园，每有外文书入，帝不省，左右曰‘出’，帝亦不索视。太后令帝常在式乾殿上讲学，不欲使行来，
<span class="c2">◎吴金华曰：行来，犹言出行。“不欲使行来”五字当作一句读之，谓太后不欲使少帝外出游乐也。</span>
帝径去；太后来问，辄诈令黄门答言‘在’耳。景、熙等畏恐，不敢复止，
<span class="c2">局本“止”作“上”，误。</span>
更共谄媚。帝肆行昏淫，败人伦之叙，乱男女之节，恭孝弥颓，凶德浸盛。臣等忧惧倾覆天下，危坠社稷，虽杀身毙命，不足以塞责。今帝不可以承天绪，臣请依汉霍光故事，收帝玺绶。帝本以齐王践祚，宜归藩于齐。使司徒臣柔持节，与有司以太牢告祀宗庙。臣谨昧死以闻。”奏可。</span>
是日迁居别宫，
<span class="c1">迁于金镛城也。</span>
年二十三。
<span class="c1">齐王，景初三年年八岁，见《明纪》注；至是为二十三岁，《通鉴》胡注言“时年二十一”者，误也。</span>
使者持节送卫，营齐王宫于河内重门，制度皆如藩国之礼。
<span class="c1">◎赵一清曰：○《水经·清水注》：重门城，昔齐王芳为司马师废之宫于此，即《魏志》所谓“送齐王于河内重门”者也。城在共县故城西北二十里。○《方舆纪要》卷四十九：城在河南辉县北二十里。◎潘眉曰：重门，地名。《晋书·景帝纪》云“舍河内之重门”，有“之”字。《御览·九十四》引《魏志》作“营齐王宫于河内之重门”。宋本有“之”字，今本脱。陈仁锡以“重门制度”四字为一句，盖不知是地名，而误以为宫室之制度也。</span>
<span class="c1">◎《魏略》曰：景王将废帝，遣郭芝入白太后，太后与帝对坐。芝谓帝曰：“大将军欲废陛下，立彭城王据。”
<span class="c2">◎胡三省曰：彭城王据，文帝子，此何等语？芝，太后之从父也，故使之入胁太后。</span>
帝乃起去。太后不悦。芝曰：“太后有子不能教，今大将军意已成，又勒兵于外，以备非常，但当顺旨，将复何言！”太后曰：“我欲见大将军，口有所说。”芝曰：“何可见邪？但当速取玺绶。”
<span class="c2">◎胡三省曰：王莽篡汉，遣王舜求玺于元后，其辞气何至如此！</span>
太后意折，
<span class="c2">◎胡三省曰：折，屈也。</span>
乃遣傍侍御取玺绶著坐侧。
<span class="c2">◎胡三省曰：太后侍御非止一人。傍侍御，谓当时侍御之在旁侧者。</span>
芝出报景王，景王甚欢。
<span class="c2">◎胡三省曰：王莽、司马师、萧鸾同是心也。国之奸贼，必有羽翼，有天下者，其戒之哉！</span>
又遣使者授齐王印绶，当出就西宫。
<span class="c2">《通鉴》“当”作“使”。</span>
帝受命，遂载王车，与太后别，垂涕，
<span class="c2">◎胡三省曰：王车，诸王所乘青盖车也。</span>
始从太极殿南出，
<span class="c2">◎《晋书·景帝纪》：王就乘舆副车，群臣从至西掖门。</span>
群臣送者数十人，太尉司马孚悲不自胜，余多流涕。王出后，景王又使使者请玺绶。太后曰：“彭城王，我之季叔也，今来立，我当何之！
<span class="c2">◎胡三省曰：之，往也。</span>
且明皇帝当绝嗣乎？吾以为高贵乡公者，文皇帝之长孙，明皇帝之弟子，
<span class="c2">◎胡三省曰：太后谓明帝绝嗣，盖谓以据为后，则兄死弟及。又礼，兄弟不得相入庙也。文帝黄初三年，初制封王之庶子为乡公，嗣王之庶子为侯，〖当作“亭侯”。〗公侯之庶子为亭伯。</span>
于礼，小宗有后大宗之义，其详议之。”
<span class="c2">◎胡三省曰：世嫡为大宗。支子之子各宗其父，为小宗。礼，王后无嗣，择建支子以继大宗。</span>
景王乃更召群臣，以皇太后令示之，乃定迎高贵乡公。
<span class="c2">◎胡三省曰：定迎者，议始定而迎之也。</span>
是时太常已发二日，待玺绶于温。
<span class="c2">◎《郡国志》：司隶河内郡温。◎《一统志》：温县故城，今河南怀庆府温县西南三十里。</span>
事定，又请玺绶。太后令曰： “我见高贵乡公，小时识之，
<span class="c2">◎胡三省曰：太后欲立高贵乡公，必见其小时意气异于诸王子，故欲立之，岂知禄去帝室而终无益乎？</span>
明日我自欲以玺绶手授之。”</span>

26. <span id="卷四·魏书四·三少帝纪第四-齐王芳-26"></span>
丁丑，令曰：“东海王霖，高祖文皇帝之子。霖之诸子，与国至亲，高贵乡公髦有大成之量，其以为明皇帝嗣。”
<span class="c1">◎《魏书》曰：景王复与群臣共奏永宁宫曰：“臣等闻人道亲亲故尊祖，尊祖故敬宗。礼，大宗无嗣，则择支子之贤者；为人后者，为之子也。东海定王子高贵乡公，文皇帝之孙，宜承正统，以嗣烈祖明皇帝后。率土有赖，万邦幸甚，臣请征公诣洛阳宫。”奏可。
<span class="c2">◎《晋书·景帝纪》：与群臣议立彭城王据，太后欲立高贵乡公髦，固争不获，乃从太后令。◎所云与此奏相反。</span>
使中护军望、兼太常河南尹肃持节，与少府裦、
<span class="c2">裦，当作“袤”，注见前。</span>
尚书亮、侍中表等奉法驾，迎公于元城。
<span class="c2">◎元城，见《文纪》黄初二年“阳平郡”注。◎胡三省曰：元城县，汉属魏郡，魏属阳平郡。时魏王公皆录置邺，故出髦而就元城迎之。◎弼按：邺在洛阳之东北，元城又在邺之东，本欲迎之西来，又何必出之于元城？或由东海郯县西来，道经元城，法驾奉迎于此欤？◎又按：后迎常道乡公于东武阳，东武阳在元城之南，或当时往来通衢必由此欤？</span>
◎《魏世谱》曰：
<span class="c2">解见嘉平元年。</span>
晋受禅，封齐王为邵陵县公。
<span class="c2">邵陵，见《文纪》黄初六年。曹真封邵陵侯，真死，爽嗣，改封武安侯。</span>
年四十三，泰始十年薨，谥曰厉公。
<span class="c2">◎胡三省曰：《谥法》：“杀戮无辜曰厉，扈蒙曰暴，慢无亲曰厉。”帝以失权为司马氏所废，以其不终，加以恶谥。陈寿《志·三少帝纪》皆书本爵，《通鉴》书见废后之爵，惟高贵乡公书本爵，盖见弑之后不复有他号也。◎赵一清曰：○《刀剑录》：齐王芳以正始六年铸一剑，常服之，无故自失，但有空匣如故。后有禅代之事，兆始于此。寻为司马氏所废。○《晋隐逸传》：范粲，字承明，陈留外黄人，汉莱芜长丹之孙也，为太宰中郎。齐王芳被废，迁金镛城，粲素服拜送，哀动左右。时景帝辅政，召群官会议，粲又不到，朝廷以其时望，优容之。粲又称疾，阖门不出，因佯狂不言，寝所乘车，足不履地。子孙恒侍左右，至有婚宦大事，辄密谘焉。合者则色无变，不合则眠寝不安，妻子以此知其旨。以太康六年卒，时年八十四，不言三十六载，终于所寝之车。◎弼按：齐王芳被废，迁金镛城，史不载，据此可补。◎又按：○《吴志·孙奂传》：孙壹降魏，魏以故主芳贵人邢氏妻之。邢美色妒忌，下不堪命，遂共杀壹及邢氏。○是时齐王犹在，乃不能庇其贵人，竟赐予降虏，司马氏之专恣真无忌惮矣！</span>
</span>

## 高贵乡公髦

1. <span id="卷四·魏书四·三少帝纪第四-高贵乡公髦-1"></span>
高贵乡公讳髦，字彦士，文帝孙，东海定王霖子也。正始五年，封郯县高贵乡公。
<span class="c1">郯县，见《武纪》初平四年“徐州牧”注。高贵乡，在今山东沂州府郯城县境。</span>
少好学，夙成。齐王废，公卿议迎立公。
<span class="c1">时年十四。</span>
十月己丑，公至于玄武馆，
<span class="c1">◎胡三省曰：○郦道元云：魏氏立玄武馆于芒垂，盖馆在芒山之尾，其地直洛城北。◎赵一清曰：○《方舆纪要》卷四十八：玄武馆在北芒之尾，直故洛城北。◎亦见《辛毗传》。</span>
群臣奏请舍前殿，
<span class="c1">◎胡三省曰：玄武馆之前殿也。</span>
公以先帝旧处，避止西厢；群臣又请以法驾迎，公不听。庚寅，公入于洛阳，群臣迎拜西掖门南，公下舆将答拜，傧者请曰：“仪不拜。”
<span class="c1">◎胡三省曰：傧，必刃翻，赞导者也。仪不拜者，谓于仪不当答拜也。</span>
公曰：“吾人臣也。”遂答拜。至止车门下舆。
<span class="c1">◎《御览·百八十三·居处部》引《洛阳故宫名》有南止车门、东西止车门。◎《玉海·百七十·宫室部》：后汉、两魏皆有止车门。</span>
左右曰：“旧乘舆入。”公曰：“吾被皇太后征，未知所为！”
<span class="c1">◎胡三省曰：言唯天子可乘舆入止车门，吾方被征，未知何如，不可以天子自居也。以余观高贵乡公，盖小慧而知书，故能为此。若以为习于礼，则余以为犹鲁昭公也。</span>
遂步至太极东堂，见于太后。其日即皇帝位于太极前殿，百僚陪位者欣欣焉。
<span class="c1">◎胡三省曰：谓公之足与有为也，而卒死于权臣之手，呜呼！余观汉文帝入立之后，夜拜宋昌为卫将军，领南北军；张武为郎中令，行殿中；周勃、陈平、朱虚、东牟虽有大功，其权去矣；夫然后能自固。魏朝百官皆欣欣者，果何所见邪！◎弼按：汉文帝即位之时，年已二十三矣，当时又无如司马氏之权臣，故能操纵自如。若高贵乡公，以十四岁小儿周旋中礼，已属难能，岂能以彼例此乎？◎又按：汉宣帝即位，年方十八，以久在民间，习知霍氏专恣。然当霍光稽首归政，犹谦让委任，迨光殁后，始亲政事。禹、云谋逆，咸服其辜，诚不愧为中兴令主。而曹魏则两世幼君，师死昭继，政柄潜移，由来久矣。高贵乡公若韬光养晦，或免于毒手，乃远慕少康，锋芒未敛，祸变及身，惜哉。</span>
<span class="c1">◎《魏氏春秋》曰：公神明爽俊，德音宣朗。罢朝，景王私曰：“上何如主也？”
<span class="c2">◎或曰：此语之锋，锐于成济之剑，读之如被疾雷。◎弼按：魏明初立，群臣亦问刘晔“为何如”，似此，尚不足为司马师之罪。</span>
钟会对曰：“才同陈思，武类太祖。”
<span class="c2">◎姚范曰：高贵乡公死于此语矣。</span>
景王曰：“若如卿言，社稷之福也。”
<span class="c2">◎《晋书·景帝纪》：天子受玺惰，举趾高，帝闻而忧之。◎李慈铭曰：《国志·三少帝纪》称高贵乡公“少好学，夙成”，齐王废，公卿迎立，其下备述公之辞让有礼。又云即皇帝位，“百僚陪位者欣欣焉”，此明言高贵之为令主。而《景帝纪》则言帝本欲立彭城王据，太后不听，乃迎高贵。高贵受玺惰，举趾高，帝心忧之。其下又备载帝训高贵之言，浮词谵语，皆当时司马之党如王沈辈者丑诬妄造，其后孙盛、王隐、朱凤之流，传播秽言，以为信史；承祚身仕晋武之世，羁旅孤危，其时典午方隆，王沈诸党逆之徒咸据高位，其书盛行，乃悉归刊削，绝不顾忌，此所以为良史也。裴世期注徧搜异说，而于《高贵纪》中未有《晋书》所称一字，《彭城王据传》亦不注司马师本欲迎立之言，盖晋人多诬，世所共悉，而高贵贤明好学，见酷逆臣，亦古今所共痛。唐修《晋书》何嫌何疑，而舍承祚之直笔，拾王沈之奸唾，满纸丑言，自成秽史，许敬宗辈真犬彘也！</span>
</span>
诏曰：“昔三祖神武圣德，应天受祚。齐王嗣位，肆行非度，颠覆厥德。皇太后深惟社稷之重，延纳宰辅之谋，用替厥位，集大命于余一人。以眇眇之身，托于王公之上，夙夜祗畏，惧不能嗣守祖宗之大训，恢中兴之弘业，战战兢兢，如临于谷。今群公卿士股肱之辅，四方征镇宣力之佐，
<span class="c1">◎潘眉曰：○《宋书·百官志》：征东将军、征南将军、征西将军、征北将军，谓之四征；镇东将军、镇南将军、镇西将军、镇北将军，谓之四镇。鱼豢曰：“汉旧诸征与偏、裨、杂号同。”○魏制秩二千石，位次三公，四镇在四征之下。汉末有镇东、镇南、镇西，而无镇北，镇北魏置。</span>
皆积德累功，忠勤帝室；庶凭先祖先父有德之臣，左右小子，用保乂皇家，俾朕蒙闇，垂拱而治。盖闻人君之道，德厚侔天地，润泽施四海，先之以慈爱，示之以好恶，然后教化行于上，兆民听于下。朕虽不德，昧于大道，思与宇内共臻兹路。《书》不云乎：‘安民则惠，黎民怀之。’”
<span class="c1">《书·皋陶谟》之辞。</span>
大赦，改元。
<span class="c1">以上皆嘉平六年事，自是为正元元年。</span>
减乘舆服御、后宫用度，及罢尚方御府百工技巧靡丽无益之物。
<span class="c1">◎赵一清曰：○《汉书·百官公卿表》：尚方、御府属少府。○《续志》：尚方令，一人，六百石，掌上手工作御刀剑诸好器物。御府令，一人，六百石，宦者，典官婢作中衣服及补浣之属。二官各有所司，此言尚方、御府统为掌内府制造之事，非有分也。</span>

2. <span id="卷四·魏书四·三少帝纪第四-高贵乡公髦-2"></span>
正元元年冬十月壬辰，遣侍中持节分適四方，观风俗，劳士民，察冤枉失职者。癸巳，假大将军司马景王黄钺，
<span class="c1">◎潘眉曰：○魏朝惟曹真于黄初三年假节钺，曹爽于景初三年假节钺。节钺者，节传、斧钺也。曹休为征东大将军，得假黄钺。凡节将有三，一使持节，一持节，一假节。○沈约云：使持节得杀二千石；持节杀无官位人，若军事得与使持节同；假节惟军事得杀犯军令者。至假黄钺，则可以专戮节将，非人臣常器矣。</span>
入朝不趋，奏事不名，剑履上殿。
<span class="c1">《晋书·景帝纪》有以司马师“为相国，进号大都督，假黄钺”诏。</span>
戊戌，黄龙见于邺井中。甲辰，命有司论废立定策之功，封爵、增邑、进位、班赐各有差。

3. <span id="卷四·魏书四·三少帝纪第四-高贵乡公髦-3"></span>
二年春正月乙丑，镇东将军毌丘俭、扬州刺史文钦反。
<span class="c1">事详《毌丘俭传》。</span>
戊戌，
<span class="c1">《通鉴》作“戊午”。</span>
大将军司马景王征之。
<span class="c1">◎何焯曰：乙丑、癸未之中不应有“戊戌”，当是 “戊辰”之误。◎潘眉曰：戊戌日误，《晋纪》作“戊午”，亦误。◎吴云璈曰：此纪正月乙丑，俭、钦反；戊戌，司马景王征之。闰月己亥，破钦；甲辰，斩俭；壬子，赦淮南。二月丁巳，司马文王为大将军。月日与《晋书·景帝纪》多不合，当以《魏志》为正。惟戊戌在癸未后，今在癸未前，知非戊戌。◎沈家本曰：俭、钦以乙丑起兵，自淮至许，必数日方得反问，又必粗为部署，方能出师。乙丑至戊辰才四日，恐不能如是之速，何说非也。《晋书·景纪》作“戊午”，是月有乙丑，不得有戊午，则《晋纪》亦误。当是“戊寅”之讹，戊寅在癸未前，据乙丑十四日，十四日而师出，已云神速。且《晋纪》下文云“倍道兼行，甲申，次于桥”，甲申在戊寅后七日，若戊辰则相距十七日，又何倍道兼行之有？</span>
癸未，车骑将军郭淮薨。闰月己亥，破钦于乐嘉。
<span class="c1">◎胡三省曰：○《水经注》：颍水过汝阳县北，又东南过南顿县， 水注之，又南迳博阳故城东。城在南顿县北四十里，汉宣帝封丙吉为侯国，王莽更名乐嘉。◎赵一清曰：○两汉志无乐嘉县。○顾祖禹曰：即《汉志》汝南郡之博阳，王莽更名乐嘉者也，后汉省。○今本《汉书》“嘉”作“家”，盖误字。《水经注》、《三国志》、《晋书》俱作“乐嘉”。◎杨守敬曰：此必魏时立乐嘉县，史文不得以王莽县名纪事也。◎熊会贞曰：《郡国志》无乐嘉县，诸地志亦不言后世置乐嘉县。《魏志》“破文钦于乐嘉”，《毌丘俭传》“邓艾督诸军至乐嘉”，《吴志·孙峻传》亦言乐嘉，盖因王莽乐嘉之名，艳传人口，相沿称之，故《水经·颍水注》云“水于乐嘉县入颍”，犹称为乐嘉县，非郦氏时果有此县也。◎《一统志》：博阳故城，今河南陈州府商水县东北四十里。◎《方舆纪要》作“东南四十里”。◎《寰宇记》：博阳城在宛丘县西南四十里。魏正元中，兖州刺史邓艾击毌丘俭于项城，进至乐嘉，即其地。</span>
钦遁走，遂奔吴。甲辰，安风淮津都尉斩俭，传首京都。
<span class="c1">◎安风津，见《齐王纪》嘉平五年“安丰太守”注。◎胡三省曰：○《水经注》：淮水东过安丰县东北，又东为安丰津，水南有城，故安丰都尉治，后立霍丘戍。○杜佑曰：安风津，在寿州霍丘城北。◎赵一清曰：“淮”字衍。安风津，见《毌丘俭传》。◎潘眉曰：《毌丘俭传》“从安风津拟寿春”，又“安风津都尉部民张属”，《诸葛诞传》“使都督豫州诸军，渡安风津”，皆无“淮”字。安风津在淮南。又按，杀俭者，安风津都尉部民张属，此不书张属，亦纪载之疏。◎谢鍾英曰：安风津在今正阳关北颍水入淮处。</span>
<span class="c1">◎《世语》曰：大将军奉天子征俭，至项；
<span class="c2">◎《郡国志》：豫州汝南郡项。◎《一统志》：项县故城，今河南陈州府项城县东北六十里之槐芳店，半在沈丘县界。◎洪亮吉曰：项，汉旧县，属汝南，《晋太康地志》属陈郡，《晋地理志》又属梁国，今从杜预《左传·僖十七年》注“项国，今汝阴项县”，汝阴郡本汝南分置，则县移属汝阴较是。</span>
俭既破，天子先还。◎臣松之检诸书都无此事，至诸葛诞反，司马文王始挟太后及帝与俱行耳。故发诏引汉二祖及明帝亲征以为前比，知明帝已后始有此行也。案张璠、虞溥、郭颁皆晋之令史，璠、颁出为官长，溥，鄱阳内史。
<span class="c2">◎《郡国志》：扬州豫章郡鄱阳。◎刘昭注：建安十五年，孙权分立鄱阳郡，治县。◎《一统志》：鄱阳故城，今江西饶州府鄱阳县东六十里故县镇。◎《晋书·职官志》：郡皆置太守，诸王国以内史掌太守之任。</span>
璠撰《后汉纪》，虽似未成，辞藻可观。溥著《江表传》，亦粗有条贯。惟颁撰《魏晋世语》，蹇乏全无宫商，最为鄙劣，以时有异事，故颇行于世。干宝、孙盛等多采其言以为《晋书》，其中虚错如此者，往往而有之。
<span class="c2">张璠《后汉纪》、郭颁《世语》，均见《武纪》卷首。虞溥《江表传》，见《武纪》建安十八年。</span>
</span>
壬子，复特赦淮南士民诸为俭、钦所诖误者。
<span class="c1">◎《说文》：诖，误也。◎《博雅》：诖，欺也。◎《汉书·王莽传》：为吕宽等所误。◎又云：臣莽当被诖上误朝之罪。◎《后汉书·桓谭传》：欺惑贪邪，诖误人主。</span>
以镇南将军诸葛诞为镇东大将军。司马景王薨于许昌。
<span class="c1">◎《晋书·景帝纪》：闰月疾笃，使文帝总统诸军。辛亥，崩于许昌，时年四十八。有司议，宜依霍光故事，追加大司马之号以冠大将军，增邑五万户，谥曰武公。文王表让，谥曰忠武。◎沈家本曰：《晋书》作“辛亥，崩于许昌”，则当在上文“壬子”云云之前。</span>
二月丁巳，以卫将军司马文王为大将军，录尚书事。
<span class="c1">◎《晋书·文帝纪》：毌丘俭、文钦之乱，大军东征，帝兼中领军，留镇洛阳。及景帝疾笃，帝自京都省疾，拜卫将军。景帝崩，天子命帝镇许昌，尚书傅嘏帅六军还京师。帝用嘏及钟会策，自帅军而还。至洛阳，进位大将军加侍中，都督中外诸军，录尚书事辅政，剑履上殿。帝固辞不受。◎弼按：据《晋纪》所载，是当时朝命本命司马昭镇许昌，傅嘏帅六军还洛阳。昭则不奉中诏，自帅军还屯洛阳，始进位大将军，加侍中，都督中外诸军，录尚书事辅政。是当日拥兵胁迫之事历历可见。参阅傅嘏、钟会传，则情势瞭然。群凶继轨，掌握朝权，魏祚之衰，嗟何及矣。</span>

4. <span id="卷四·魏书四·三少帝纪第四-高贵乡公髦-4"></span>
甲子，吴大将孙峻等众号十万至寿春，诸葛诞拒击破之，斩吴左将军留赞，
<span class="c1">赞，见《吴志·孙峻传》注。注引《吴书》作“左护军”。</span>
献捷于京都。三月，
<span class="c1">◎《宋书·礼志一》：正元二年三月朔，太史奏日蚀而不蚀。晋文王时为大将军，大推史官不验之负。史官答曰： “合朔之时，或有日掩月，或有月掩日。月掩日，则蔽障日体，使光景有亏，故谓之日蚀；日掩月，则日于月上过，谓之阴不侵阳，虽交无变。日月相掩必食之理，无术以知，是以尝禘郊社，日蚀则接祭，是亦前代史官不能审蚀也。自汉故事，以为日蚀必当于交。每至其时，申警百官，以备日变。故《甲寅诏》有备蚀之制，无考负之法。古来黄帝、颛顼、夏、殷、周、鲁六历，皆无推日蚀法，但有考课疏密而已。负坐之条，由本无术可课，非司事之罪。”乃止。</span>
立皇后卞氏，
<span class="c1">后，武宣卞皇后弟秉之曾孙女也。</span>
大赦。夏四月甲寅，封后父卞隆为列侯。
<span class="c1">《卞后传》作“封睢阳乡侯”。</span>
甲戌，以征南大将军王昶为骠骑将军。秋七月，以征东大将军胡遵为卫将军，镇东大将军诸葛诞为征东大将军。

5. <span id="卷四·魏书四·三少帝纪第四-高贵乡公髦-5"></span>
八月辛亥，蜀大将军姜维寇狄道，
<span class="c1">狄道，见《武纪》建安十九年。</span>
雍州刺史王经与战洮西，
<span class="c1">◎《郡国志》无雍州。◎范《书·献帝纪》：兴平元年六月，分河西四郡为雍州。◎本志《武纪》：建安十八年，并十四州为九州，省凉州，以其郡并入雍州。◎《张既传》：魏国既建，既为雍州刺史。是时不置凉州，自三辅距西域皆属雍州。文帝即位，复置凉州。◎雍州所部京兆、冯翊、扶风、北地、新平、陇西、天水、南安、安定、广魏，凡十郡。其详见吴增僅《建安以来雍凉二州分合考》。顾祖禹谓雍州领郡六，洪亮吉谓雍州领郡五，皆未细考也。雍州刺史治京兆长安。长安故城，今陕西西安府长安县西北十三里。经，事见《夏侯玄传》、《陈泰传》。洮西，洮水之西也。</span>
经大败，
<span class="c1">◎何焯曰：自师、昭秉政，与二方对敌，东关、洮西丧师最甚。</span>
还保狄道城。辛未，以长水校尉邓艾行安西将军，
<span class="c1">◎长水校尉，见《文纪》黄初元年。◎赵一清曰：○《宋书·百官志》：鱼豢曰：“四安，魏黄初太和中置。”○一清案：《志》既云汉末陶谦为安东，段煨为安西，则不应云“四安魏置”也。或安南、安北，至魏始全耳。</span>
与征西将军陈泰并力拒维。戊辰，
<span class="c1">◎陈景云曰：戊辰不当系辛未后，殆传录者倒其文耳。</span>
复遣太尉司马孚为后继。九月庚子，讲《尚书》业终，赐执经亲授者司空郑冲、侍中郑小同等各有差。甲辰，姜维退还。
<span class="c1">洮西之役，详见《陈泰传》。</span>
冬十月，诏曰：“朕以寡德，不能式遏寇虐，乃令蜀贼陆梁边陲。
<span class="c1">◎《史记·秦始皇纪》：三十三年，略取陆梁地。◎《正义》云：岭南之人多处山陆，其性强梁，故曰陆梁。</span>
洮西之战，至取负败，将士死亡，计以千数，或没命战场，冤魂不反，或牵掣虏手，流离异域，吾深痛愍，为之悼心。其令所在郡典农及安、抚夷二护军各部大吏
<span class="c1">◎本志《陈留王纪》：咸熙元年，罢屯田官，诸典农皆为太守，都尉皆为令、长。◎是典农诸官分置郡国及诸县也。◎洪饴孙曰：○《元和郡县志》引《魏略》云：安夷护军，一人，第五品，治美阳，典降氐。抚夷护军，一人，第五品，治云阳，典降氐。</span>
慰恤其门户，无差赋役一年；其力战死事者，皆如旧科，勿有所漏。”

6. <span id="卷四·魏书四·三少帝纪第四-高贵乡公髦-6"></span>
十一月甲午，以陇右四郡及金城
<span class="c1">陇右四郡，谓陇西、南安、天水、广魏也。</span>
连年受敌，或亡叛投贼，其亲戚留在本土者不安，皆特赦之。癸丑，诏曰：“往者洮西之战，将吏士民或临阵战亡，或沈溺洮水，骸骨不收，弃于原野，吾常痛之。其告征西、
<span class="c1">冯本、监本 “征西”下有“将军”二字。</span>
安西将军，各令部人于战处及水次钩求尸丧，收敛藏埋，以慰存亡。”

7. <span id="卷四·魏书四·三少帝纪第四-高贵乡公髦-7"></span>
甘露元年春正月辛丑，青龙见轵县井中。
<span class="c1">◎《郡国志》：司隶河内郡轵。◎《一统志》：轵县故城，今河南怀庆府济源县东南十三里。</span>
乙巳，沛王林薨。
<span class="c1">◎《魏氏春秋》曰：二月丙辰，帝宴群臣於太极东堂，与侍中荀顗、尚书崔赞、
<span class="c2">赞，见《夏侯玄传》。</span>
袁亮、钟毓、给事中中书令虞松等
<span class="c2">虞松，见《齐王纪》嘉平五年注。</span>
并讲述礼典，遂言帝王优劣之差。帝慕夏少康，因问顗等曰：“有夏既衰，后相殆灭，
<span class="c2">◎官本《考证》曰：《御览》“殆”作“殄”。</span>
少康收集夏众，复禹之绩，
<span class="c2">◎《左传·襄公四年》：魏绛曰：“昔有夏之方衰也，后羿自鉏迁于穷石，因夏民以代夏政。恃其射也，不修民事，而淫于原兽。寒浞，伯明氏之谗子弟也，夷羿收之，以为己相。浞行媚于内而施赂于外，以取其国家。靡奔有鬲氏。浞因羿室，生浇及豷，使浇用师，灭斟灌及斟寻氏。处浇于过，处豷于戈。靡自有鬲氏，收二国之烬，以灭浞而立少康。少康灭浇于过，后杼灭豷于戈，有穷由是遂亡。”◎又《哀公元年》：伍员曰： “昔有过浇杀斟灌以伐斟鄩，灭夏后相，后缗方娠，逃出自窦，归于有仍，生少康焉。为仍牧正，惎浇能戒之。浇使椒求之，逃奔有虞，为之庖正，以除其害。虞思于是妻之以二姚，而邑诸纶，有田一成，有众一旅。能布其德，而兆其谋，以收夏众，抚其官职。使女艾谍浇，使季杼诱豷，遂灭过、戈，复禹之绩。祀夏配天，不失旧物。”◎《帝王世纪》云：寒浞袭有穷之号，因羿之室，生奡及豷。使奡灭斟灌、斟寻，杀夏帝相，封奡于过，封豷于戈。初，奡之杀帝相也，妃有仍氏女曰后缗，归有仍，生少康。初，夏之贵臣曰靡，事羿，羿死，逃于有鬲氏，收斟寻二国余烬，杀寒浞，立少康，灭奡于过，后杼灭豷于戈，有穷遂亡。</span>
高祖拔起陇亩，驱帅豪俊，芟夷秦、项，包举宇内，斯二主可谓殊才异略，命世大贤者也。考其功德，谁宜为先？”
<span class="c2">◎何焯曰：慨慕少康，则浇、豷有在矣，其亦机事不密之端乎？◎钱大昕曰：少康之论，意常在司马氏也，聪明太露，终为权臣所忌，失艰贞自晦之义。能处此者，其后周武帝乎？</span>
顗等对曰：“夫天下重器，王者天授，圣德应期，然后能受命创业。至于阶缘前绪，兴复旧绩，造之与因，难易不同。少康功德虽美，犹为中兴之君，与世祖同流可也。至如高祖，臣等以为优。”帝曰：“自古帝王，功德言行，互有高下，未必创业者皆优，绍继者咸劣也。汤、武、高祖虽俱受命，贤圣之分，所觉县殊。
<span class="c2">吴金华据钱大昕《三史拾遗》卷五之说，以“觉”与“较”同，详彼。</span>
少康、殷宗中兴之美，夏启、周成守文之盛，论德较实，
<span class="c2">宋、元本“较”作“校”，《御览》“较”作“核”。</span>
方诸汉祖，吾见其优，未闻其劣；顾所遇之时殊，故所名之功异耳。少康生于灭亡之后，
<span class="c2">后，一作“余”。</span>
降为诸侯之隶，崎岖逃难，仅以身免，能布其德而兆其谋，卒灭过、戈，克复禹绩，祀夏配天，不失旧物，非至德弘仁，岂济斯勋？汉祖因土崩之势，杖一时之权，专任智力以成功业，行事动静，多违圣检；为人子则数危其亲，为人君则囚系贤相，为人父则不能卫子；
<span class="c2">《御览》“卫”下有“其”字。</span>
身没之后，社稷几倾，若与少康易时而处，或未能复大禹之绩也。推此言之，宜高夏康而下汉祖矣。诸卿具论详之。”翌日丁巳，讲业既毕，顗、亮等议曰： “三代建国，列土而治，当其衰弊，无土崩之势，可怀以德，难屈以力。逮至战国，强弱相兼，去道德而任智力。故秦之弊可以力争。少康布德，仁者之英也；高祖任力，智者之后也。仁智不同，二帝殊矣。《诗》、《书》述殷中宗、高宗，皆列大雅，
<span class="c2">吴金华以此大雅为有德者之称，详彼。</span>
少康功美过于二宗，其为大雅明矣。少康为优，宜如诏旨。”赞、毓、松等议曰：“少康虽积德累仁，然上承大禹遗泽余庆，内有虞、仍之援，外有靡、艾之助，寒浞谗慝，不德于民，浇、豷无亲，
<span class="c2">宋本“豷”作“ ”，毛本“豷”误作“殪”。</span>
外内弃之，以此有国，盖有所因。至于汉祖，起自布衣，率乌合之士，以成帝者之业。论德则少康优，课功则高祖多，语资则少康易，校时则高祖难。”帝曰：“诸卿论少康因资，高祖创造，诚有之矣，然未知三代之世，任德济勋如彼之难；秦、项之际，任力成功如此之易。且太上立德，其次立功，汉祖功高，未若少康盛德之茂也。且夫仁者必有勇，诛暴必用武，少康武烈之威，岂必降于高祖哉？但夏书沦亡，旧文残缺，故勋美阙而罔载，唯有伍员粗述大略，其言复禹之绩，不失旧物，祖述圣业，旧章不愆，
<span class="c2">◎何焯曰：愆，各本皆误作“行”，今殿本已改正。</span>
自非大雅兼才，孰能与于此，向令坟、典具存，行事详备，亦岂有异同之论哉？”于是群臣咸悦服。中书令松进曰：“少康之时，
<span class="c2">冯本“时”作“事”。</span>
去世久远，其文昧如，是以自古及今，议论之士莫有言者，德美隐而不宣。陛下既垂心远鉴，考详古昔，又发德音，赞明少康之美，使显于千载之上，宜录以成篇，永垂于后。”帝曰：“吾学不博，所闻浅狭，惧于所论，
<span class="c2">◎何焯曰：宋本“论”作“谛”。</span>
未获其宜；纵有可采，亿则屡中，又不足贵，无乃致笑后贤，彰吾闇昧乎！”于是侍郎仲会退论次焉。
<span class="c2">◎胡三省曰：呜呼！帝固有志于少康矣，然而不能歼浇、豷而身死人手者，不能布其德而兆其谋也。予观帝之所以论二君优劣，书生之谭耳，未能如石勒辞气之雄爽也。◎或曰：君虚憍而臣容谀，欲以少康自况，过矣。適足以促祸耳。</span>
</span>

8. <span id="卷四·魏书四·三少帝纪第四-高贵乡公髦-8"></span>
夏四月庚戌，赐大将军司马文王衮冕之服，赤舄副焉。
<span class="c1">◎胡三省曰：九锡之渐也。</span>
丙辰，帝幸太学，问诸儒曰：
<span class="c1">◎何焯曰：陈氏详书幸学问难于《纪》，盖亦深致嗟惜之意。</span>
“圣人幽赞神明，仰观俯察，始作八卦，后圣重之为六十四，立爻以极数，凡斯大义，罔有不备，而夏有《连山》，殷有《归藏》，周曰《周易》，《易》之书，其故何也？”易博士淳于俊对曰：
<span class="c1">◎博士，见《文纪》黄初五年。◎《宋书·百官志》：魏置十九人，不知掌何经。</span>
“包羲因燧皇之图而制八卦，神农演之为六十四，黄帝、尧、舜通其变，三代随时，质文各繇其事。故《易》者，变易也，名曰《连山》，似山出内气，连天地也；
<span class="c1">◎官本《考证》云：《御览》作“似山出内云气”。
<span class="c2">吴金华详引古籍，论不必据《御览》加“云”字，详彼。</span>
</span>
《归藏》者，万事莫不归藏于其中也。”
<span class="c1">◎《周礼·春官·太卜》：掌三《易》之法，一曰《连山》，二曰《归藏》，三曰《周易》。其经卦皆八，别皆六十有四。◎郑注云：易者，揲蓍变易之数，可占者也。名曰《连山》，似山出内气也；《归藏》者，万物莫不归而藏于其中。◎贾《疏》云：《连山易》，其卦以纯艮为首，艮为山，山上山下，是名《连山》。云气出内于山，故名《易》为“连山”。《归藏易》，以纯坤为首，坤为地，故万物莫不归而藏于中，故名为“归藏”也。郑虽不解《周易》，其名《周易》者，《连山》、《归藏》皆不言地号，以义名《易》，则周非地号。以《周易》以纯乾为首，乾为天，天能周匝于四时，故名《易》为“周”也。◎《山海经》：伏羲氏得河图，夏后因之，曰《连山》。黄帝氏得河图，商人因之，曰《归藏》。列山氏得《河图》，周人因之，曰《周易》。◎杜子春曰：《连山》，伏羲；《归藏》，黄帝。◎桓谭曰：《连山》八万言，《归藏》四千三百言，夏《易》烦而殷《易》简。◎又曰：《连山》藏于兰台，《归藏》藏于太卜。◎《隋书·经籍志》云：昔宓羲氏始画八卦，以通神明之德，以类万物之情，盖因而重之，为六十四卦。及乎三代，实为三《易》，夏曰《连山》；殷曰《归藏》；周文王作卦辞，谓之《周易》。周公又作《爻辞》，孔子为《彖》、《象》、《系辞》、《文言》、《序卦》、《说卦》、《杂卦》，而子夏为之传。◎孔颖达曰：郑玄又释云：“连山者，象山之出云，连连不绝；周易者，言易道周普，无所不备。”虽有此释，更无所据。按《世谱》等书，神农一曰连山氏，亦曰列山氏，黄帝一曰归藏氏。既“连山”、 “归藏”并是代号，则《周易》称“周”，盖取岐阳地名，文王作《易》之时正在羑里，犹是殷世，故题周以别于殷。《易纬》云“因代以题周”是也。◎朱彝尊曰：《连山》、《归藏》，惟其不著时代，致儒者纷纶，或以为宓羲，或以为神农，或以为黄帝，或以为夏、商之书，迄无定说。《周易》成于殷之末世，虑其与《归藏》淆也，爰以代名，灼然共信为文王、周公、孔子之作述。郑氏“周普”之义，殊为牵率。◎顾炎武曰：《连山》、《归藏》非《易》也。《周官》云“三易”者，后人因《易》之名以名之也。犹之《墨子》言“周之春秋”、“燕之春秋”、“宋之春秋”、“齐之春秋”，周、燕、齐、宋之史非必皆《春秋》也，而云“春秋”者，因鲁史以名之也。◎黄与坚曰：《易》，周之所命名，则《连山》、《归藏》亦周以《易》名之，而谓之“三易”也。◎弼按：《连山》，《唐志》十卷，司马膺注。《归藏》，《隋志》十三卷，晋太尉参军薛贞注。今俱佚，惟有马国翰辑佚本。</span>
帝又曰：“若使包羲因燧皇而作《易》，孔子何以不云燧人氏没包羲氏作乎？”
<span class="c1">◎《古史考》：太古之初，有圣人以火德王，造作钻燧出火，教人熟食，铸金作刃，民人大悦，号曰燧人。◎《帝王世纪》：燧人氏没，庖犧代之。◎司马贞《补三皇本纪》：结网罟以教佃渔，故曰宓犧氏。养犧牲以庖厨，故曰庖犧。</span>
俊不能答。帝又问曰：“孔子作《彖》、《象》，郑玄作注，虽圣贤不同，其所释经义一也。今《彖》、《象》不与经文相连，而注连之，何也？”俊对曰；“郑玄合彖、象于经者，欲使学者寻省易了也。”
<span class="c1">◎晁说之曰：颜师古云“上下经及十翼，故十二篇”，是则《彖》、《象》、《文言》、《系辞》始附卦爻，而传于汉欤？先儒谓费直专以《彖》、《象》、《文言》参解《易》爻，以《彖》、《象》、《文言》杂入卦中者，自费氏始。孔颖达又谓“辅嗣之意，《象》本释经，宜相附近，分爻之《象》辞，各附当爻”，则费氏初变乱古制时，犹若今《乾》卦《彖》、《象》系卦之末欤？杜预分《左氏传》于经，宋衷、范望辈散《太玄赞》与《测》于八十一首之下，是其明比也。揆观其初，乃如《古文尚书》，司马迁、班固《序传》，杨雄《法言·序篇》云尔。◎吕祖谦曰：据淳于俊之言，则郑未注六经之前，《彖》、《象》不连经文矣。自康成合《彖》、《象》于经，故加“彖曰”、“象曰”以别之，诸卦皆然。◎李慈铭曰：此言“今《彖》、《象》不与经连”，是魏末经文尚无合《彖》、《象》之本。又言“而注连之”，明言郑注与经连文，非合《彖》、《象》于经也。俊对郑君合《彖》、《象》于经，辞气与问不贯，盖本当作“合注于经”，此乃后人习见王注之本，故妄改之。观下文，帝又言“若圣人以不合为谦，郑君何独不谦”，则合经者只注，而非《彖》、《象》，其事益明。若谓郑君本合《彖》、《象》于经，则《彖》、《象》是孔子所作，于郑君何与，而以为不谦邪？合《彖》、《象》于经始于王弼，孔氏《正义》明言之，今纷纭之说，以为始于郑君者，由误读此志误文。以为始于费直者，由误会《郑志》文义也。◎胡玉缙曰：古者经、注别行，惟马融《周官传》始合注于经。章如愚《山堂考索》引融自序云“欲省学者两读，故具载本文，而就经为注”是也。若郑君《易注》，盖亦经、注别行，淳于俊云“郑玄合《彖》、《象》于经”句，径承帝问“注连之，何也”句为对，即就郑注言之，其经文《彖》、《象》仍不与经文相连也。细绎问答语气，本自相应，而沈涛《铜熨斗斋随笔》、兪樾《诂经精舍自课文》及李氏此说，皆以为“合《彖》、《象》于经”本当作“合注于经”，说固较为明显，究嫌泥视俊语，轻改陈《志》。刘履恂《秋槎杂记》：“高贵乡公云云，是注连《彖》、《象》，经不连《彖》、《象》，经、注各别，非如马融之注《周礼》也。”刘氏此语最瞭。</span>
帝曰：“若郑玄合之，于学诚便，则孔子曷为不合以了学者乎？”俊对曰：“孔子恐其与文王相乱，是以不合，此圣人以不合为谦。”帝曰：“若圣人以不合为谦，则郑玄何独不谦邪？”俊对曰：“古义弘深，圣问奥远，非臣所能详尽。”帝又问曰：“《系辞》云‘黄帝、尧、舜垂衣裳而天下治’，此包羲、神农之世为无衣裳。但圣人化天下，何殊异尔邪？”俊对曰：“三皇之时，
<span class="c1">冯本、毛本“皇”作“王”，误。</span>
人寡而禽兽众，故取其羽皮而天下用足；及至黄帝，人众而禽兽寡，是以作为衣裳以济时变也。”帝又问：“乾为天，而复为金，为玉，为老马，与细物并邪？”
<span class="c1">◎《易·说卦传》：乾为天，为圜，为君，为父，为玉，为金，为寒，为冰，为大赤，为良马，为老马，为瘠马，为驳马，为木果。◎孔颖达曰：乾既为天，天动运转，故为圜。为君为父，取其尊道，而为万物之始也。为玉为金，取其刚之清明也。为寒为冰，取其西北寒冰之地也。为大赤，取其盛阳之色也。为良马，取其行健之善也。老马，取其行健之久也。瘠马，取其行健之甚。瘠马，骨多也。驳马，有牙如倨，能食虎豹，取其至健也。为木果，取其果实著木，有似星之著天也。◎程逈曰：为圜，天之体也。为君，居上而覆下也。为玉，德粹也。为金，坚刚也。为寒，位西北也。为冰，寒之凝也。为木果，以实承实也。</span>
俊对曰：“圣人取象，或远或近，近取诸物，远则天地。”

9. <span id="卷四·魏书四·三少帝纪第四-高贵乡公髦-9"></span>
讲《易》毕，复命讲《尚书》。帝问曰：“郑玄曰‘稽古同天，言尧同于天也’。王肃云 ‘尧顺考古道而行之’。二义不同，何者为是？”博士庾峻对曰：
<span class="c1">峻，事见《管宁传》注引《庾氏谱》。</span>
“先儒所执，各有乖异，臣不足以定之。然《洪范》称‘三人占，从二人之言’。贾、马及肃皆以为‘顺考古道’。以《洪范》言之，肃义为长。”帝曰：“仲尼言‘唯天为大，唯尧则之’。尧之大美，在乎则天，顺考古道，非其至也。
<span class="c1">冯本“至”下有“者”字。</span>
今发篇开义以明圣德，而舍其大，更称其细，岂作者之意邪？”峻对曰：“臣奉遵师说，未喻大义，至于折中，
<span class="c1">◎官本《考证》云：《御览》“折中”上有“文质”二字。</span>
裁之圣思。”
<span class="c1">◎《尚书正义》曰：郑玄信纬，训“稽”为同，训“古”为天，言“能顺天而行之，与之同功”。《论语》称惟尧则天，《诗》美文王“顺帝之则”，然则圣人之道，莫不同天合德，岂待同天之语，然后得同之哉？《书》为世教，当因之人事，以人系天，于义无取，且“古”之为天，经无此训。高贵乡公皆以郑为长，非笃论也。◎《晋书·庾峻传》：字山甫，颍川鄢陵人。好学，有才思。太常郑袤举为博士。时重《庄》、《老》而轻经史，骏惧雅道陵迟，乃潜心儒典。属高贵乡公幸太学，问《尚书》义于峻，峻援引师说，发明经旨，申暢疑滞，对答详悉。迁秘书丞。◎钱大昕曰：王肃卒于是年，而其说已为博士所习，进讲人主之前。盖肃兼通诸经，强辨求胜，又以三公之子，早登显要，易为人所信从也。◎潘眉曰：易博士淳于俊讲《易》用郑注，礼博士马照亦宗郑学，惟书博士庾峻从王肃义，盖庾峻系郑袤所举，袤党司马氏，故峻亦宗王黜郑也。◎弼按：当时颇重王学，见《齐王纪》正始六年“诏王朗《易传》课试”注。</span>
次及四岳举鲧，
<span class="c1">◎《书·尧典》：帝曰：“咨！四岳，汤汤洪水方割，荡荡怀山襄陵，浩浩滔天。下民其咨，有能俾乂？”佥曰：“於！鲧哉。”◎《孔传》曰：四岳，即羲和之四子，分掌四岳之诸侯，故称焉。鲧，崇伯之名，朝臣举之。</span>
帝又问曰：“夫大人者，与天地合其德，与日月合其明，思无不周，明无不照，今王肃云‘尧意不能明鲧，是以试用’。如此，圣人之明有所未尽邪？”峻对曰：“虽圣人之弘，犹有所未尽，故禹曰‘知人则哲，惟帝难之’，然卒能改授圣贤，缉熙庶绩，
<span class="c1">◎《书·尧典》：庶绩咸熙。◎《孔传》云：绩，功。咸，皆。熙，广也。言众功皆广也。◎《尔雅·释诂》：缉熙，光也。</span>
亦所以成圣也。”帝曰：“夫有始有卒，其唯圣人。若不能始，何以为圣？其言‘惟帝难之’，然卒能改授，盖谓知人，圣人所难，非不尽之言也。经云：‘知人则哲，能官人。’若尧疑鲧，试之九年，官人失叙，何得谓之圣哲？”峻对曰：“臣窃观经传，圣人行事不能无失，是以尧失之四凶，周公失之二叔，仲尼失之宰予。”帝曰：“尧之任鲧，九载无成，汨陈五行，民用昏垫。
<span class="c1">◎《书·洪范篇》：箕子乃言曰：“我闻在昔，鲧陻洪水，汩陈其五行。”◎《孔传》云：陻，塞。汩，乱也。治水失道，乱陈其五行。◎《书·益稷篇》：禹曰：“洪水滔天，浩浩怀山襄陵，下民昏垫。”◎《孔传》云：言天下民昏瞀垫溺，皆困水灾。</span>
至于仲尼失之宰予，言行之间，轻重不同也。至于周公、管、蔡之事，亦《尚书》所载，皆博士所当通也。”峻对曰：“此皆先贤所疑，非臣寡见所能究论。”次及“有鳏在下曰虞舜”，
<span class="c1">◎《书·尧典》：帝曰：“咨！四岳，朕在位七十载，汝能庸命，巽朕位？”岳曰：“否德忝帝位。”曰：“明明扬侧陋。”师锡帝曰：“有鳏在下，曰虞舜。”◎《孔传》云：尧有禅位之志，故明举明人在侧陋者，广求贤也。师，众。锡，与也。无妻曰鳏。虞，氏。舜，名。在下民之中。</span>
帝问曰：“当尧之时，洪水为害，四凶在朝，宜速登贤圣济斯民之时也。舜年在既立，圣德光明，而久不进用，何也？”峻对曰：“尧咨嗟求贤，欲逊己位，岳曰‘否德忝帝位’。尧复使岳扬举仄陋，然后荐舜。荐舜之本，实由于尧，此盖圣人欲尽众心也。”帝曰：“尧既闻舜而不登用，又时忠臣亦不进达，乃使狱扬仄陋而后荐举，非急于用圣恤民之谓也。”峻对曰：“非臣愚见所能逮及。”

10. <span id="卷四·魏书四·三少帝纪第四-高贵乡公髦-10"></span>
于是复命讲《礼记》。帝问曰：“‘太上立德，其次务施报。’为治何由而教化各异；皆脩何政而能致于立德，施而不报乎？”博士马照对曰：
<span class="c1">◎潘眉曰：即马昭也。高贵乡公讲《尚书》，两驳王肃之说，知马昭申郑难王诸论作于是时。◎梁章钜曰：《毛诗正义》中往往载马昭之说，殆即其人。◎姚范曰：《诗》、《礼》疏引郑志有马昭，“照”疑误，或避晋讳。◎侯康曰：诸经引《圣证论》者往往兼引马昭、张融说，《高贵乡公纪》有博士马照，钱氏《考异》谓即马昭也。</span>
“太上立德，谓三皇五帝之世
<span class="c1">◎吴本、毛本“皇”作“王”，误。◎《白虎通》：三皇者何谓也？谓伏羲、神农、燧人也，或曰伏羲、神农、祝融也。《礼》曰：“伏羲、神农、祝融，三皇也。”五帝者何谓也？《礼》曰：“皇帝、颛顼、帝喾、帝尧、帝舜，五帝也。”◎《潜夫论》：世传三皇五帝，多以伏羲、神农为三皇，其一者或曰燧人，或曰祝融，或曰女娲，其是与非，未可知也。◎《尚书大传》：燧人为遂皇，伏羲为戏皇，神农为农皇。◎《礼含文嘉》：三皇，虙戏、燧人、神农。◎孔安国《尚书序》：伏羲、神农、黄帝之书，谓之三墳。少昊、颛顼、高辛、唐、虞之书，谓之五典。◎陆德明《音义》：○伏犧， “伏”故作“虙”，“犧”本又作“羲”，亦作“戏”，一号庖犧氏，三皇之最先，风姓，即大皞也。神农，炎帝也，姜姓，三皇之二。黄帝，轩辕也，三皇之三。○《史记》云：姓公孙，名轩辕，一号有熊氏。○少昊，金天氏，己姓，黄帝之子，五帝之最先。颛顼，高阳氏，姬姓，黄帝之孙，昌意之子，五帝之二。高辛，帝喾也，姬姓，五帝之三。唐帝，尧也，姓伊耆氏，帝喾之子，五帝之四。虞帝，舜也，五帝之五。◎《史记·五帝本纪》张守节《正义》：○郑玄注《中候勅省图》云：德合五帝坐星者，称帝。○又《坤灵图》云：德配天地，在正不在私，曰帝。○案：太史公依《世本》、《大戴礼》，以黄帝、颛顼、帝喾、唐尧、虞舜为五帝。谯周、应劭、宋均皆同。而孔安国《尚书序》、皇甫谧《帝王世纪》、孙氏注《世本》，并以伏犧、神农、黄帝为三皇，少昊、颛顼、高辛、唐、虞为五帝。</span>
以德化民，其次报施，谓三王之世
<span class="c1">◎《白虎通》：三王者何谓也？夏、殷、周也。◎陆德明《音义》：夏，禹天下号，三王之最先。商，汤天下号，亦号殷，三王之二。周，文王、武王有天下号，三王之三。</span>
以礼为治也。”帝曰：“二者致化薄厚不同，将主有优劣邪？时使之然乎？”照对曰：“诚由时有朴文，故化有薄厚也。”
<span class="c1">◎胡三省曰：帝与淳于俊论《易》，庾峻论《书》，马照论《礼记》，考其难疑答问，不过擿抉经义及王、郑之异同耳，非人君之学也。◎或曰：诸问肤浅，非大义所关，露才扬己，无沈密之机，失谘访之意，此其所以得祸也。轻浮躁动，虽士人尚病其非蓄德之资，况帝王乎。取败非不幸也。◎弼按：高贵乡公是时年方十六，博学好问，祯祥自叙，文采斐然，才同陈思，当时已有定评。《文心雕龙·时序篇》云“少主相仍，唯高贵英雅，顾盼合章，动言成论”，设得贤宰辅，诚有为之君。乃受制权奸，深忌其才，英年惨死，可为浩叹。读史者知人论世，不宜加以苛论也。</span>
<span class="c1">◎帝《集》载帝自叙始生祯祥曰：
<span class="c2">◎《隋书·经籍志》：梁有《高贵乡公集》四卷，亡。又有《春秋左氏传音》三卷，亡。◎赵一清曰：《经典释文·庄（二）〈四〉年》“梁溠”引高贵乡公《音》“侧嫁反”，则唐人犹或及见之矣。◎《唐经籍志》：《魏高贵乡公集》二卷。◎《艺文志》同。严可均《全三国文》辑本凡赋、诏、论、叙，综二十四篇。◎姚振宗曰：○《文心雕龙·谐讔篇》云：魏文、陈思，约而密之。高贵乡公，博举品物，虽有小巧，用乖远大。然文辞之有谐讔，譬九流之有小说云。○按刘勰言，则文帝、陈王、高贵乡公集中皆有谜语，至公博举品物，犹多于前云。</span>
昔帝王之生，或有祯祥，盖所以彰显神异也。惟予小子，支胤末流，谬为灵祇之所相祐也，岂敢自比于前喆，聊记录以示后世焉。其辞曰：惟正始三年九月辛未朔，二十五日乙未直成，予生。
<span class="c2">◎钱大昕曰：高贵乡公以甘露五年遇弑，岁在庚辰，年才二十，计其生年，当在正始二年辛酉，此云“三年”者，传写之讹也。考《通鉴目录》，正始二年九月正是辛未朔，是岁闰六月，立冬在九月望后，月建于亥，故未直成日。◎潘眉曰：推正始三年九月朔丙寅，非辛未，惟二年九月朔乃辛未，此“三年”系“二年”之讹。考帝以甘露五年卒，《纪》云 “年二十”，正始三年至甘露五年止得十九年，然则帝生正始二年无疑矣。◎周寿昌曰：直成，言直成日也，《汉书·王莽传》“直定”与此同。</span>
于时也，天气清明，日月辉光，爰有黄气，烟煴于堂，照曜室宅，其色煌煌。相而论之曰：未者为土，魏之行也；厥日直成，应嘉名也；烟煴之气，神之精也；无灾无害，蒙神灵也。齐王不吊，
<span class="c2">◎官本“吊”作“弟”，误。◎周寿昌曰：不吊，犹言不矜恤国家之意。</span>
颠覆厥度，群公受予，绍继皇祚。以眇眇之身，质性顽固，未能涉道，而遵大路，临深履冰，涕泗忧惧。古人有云，惧则不亡。伊予小子，曷敢怠荒？庶不忝辱，永奉烝尝。◎傅畅《晋诸公赞》曰：
<span class="c2">◎畅，见本志《傅嘏传》注。◎《晋书·傅玄传》：畅字世道。年五岁，父友见而戏之，解暢衣，取其金环与侍者，暢不之惜，以此赏之。年未弱冠，甚有重名。以选入侍讲东宫，为秘书丞。寻没于石勒，勒以为大将军右司马。谙识朝仪，恒居机密，勒甚重之。作《晋诸公叙讚》二十二卷，又为《公卿故事》九卷。◎《隋书·经籍志》：《晋诸公讚》二十一卷，晋秘书监傅畅撰。◎《唐志》作二十二卷。◎章宗源曰：此《纪》注引畅《晋诸公赞》云“王沈、王业将出，呼王经，经不从，曰：‘吾子行矣’”，干宝《晋纪》“王经正直，不忠于我，故诛之”，《世说·贤媛篇》注谓傅畅、干宝二家所记深得之。《水经·谷水注》题“傅畅《晋书》”，《左传·庄公·正义》题“《晋语诸公赞》”，“语”字误增，他书征引，或称“傅畅《晋赞》”，省“诸公”二字。◎沈家本曰：《唐志》与本传卷合，疑《隋志》“一”字误。</span>
帝常与中护军司马望、侍中王沈、散骑常侍裴秀、黄门侍郎钟会等讲宴于东堂，并属文论。名秀为儒林丈人，沈为文籍先生，望、会亦各有名号。帝性急，
<span class="c2">◎周寿昌曰：甘露二年，侍中和逌等作诗稽留，有司奏罚。帝之性急，信有征矣。其后受祸，未尝不因性急害之。以帝之才，而遵时养晦，勤治图成，魏祚其庶几可少延乎。</span>
请召欲速。秀等在内职，到得及时，以望在外，特给追锋车，虎贲卒五人，
<span class="c2">◎胡三省曰：○望为中护军，其职在外。○《傅子》曰：追锋车，施通幰，遽则乘之，令虎贲五人舁之也。○《晋志》曰：追锋车去小平盖，加通幰，如轺车，驾二马。追锋之名，取其迅速也。施于戎阵之间，是为传乘。◎弼按：追锋车，又见《刘放传》注引《世语》。◎又《晋书·杜预传》：给追锋车，第（一）〈二〉副马。</span>
每有集会，
<span class="c2">元本“集会”作 “使命”。</span>
望辄奔驰而至。</span>

11. <span id="卷四·魏书四·三少帝纪第四-高贵乡公髦-11"></span>
五月，邺及上谷并言甘露降。
<span class="c1">◎《郡国志》：幽州上谷郡治沮阳。◎《一统志》：沮阳故城，今直隶宣化府怀来县西。◎赵一清曰：《宋书·符瑞志》“谷”作“洛”。上洛，今陕西商州治。</span>
夏六月丙午，
<span class="c1">“夏”字衍，上文已书“夏四月”、“五月”。</span>
改元为甘露。
<span class="c1">◎胡三省曰：盖以甘露降而改元也。</span>
乙丑，青龙见元城县界井中。
<span class="c1">元城，见《文纪》黄初二年。</span>
秋七月己卯，卫将军胡遵薨。

12. <span id="卷四·魏书四·三少帝纪第四-高贵乡公髦-12"></span>
癸未，安西将军（郑）[邓]艾大破蜀大将姜维于上邽，
<span class="c1">上邽，见《明纪》太和五年。</span>
诏曰：“兵未极武，丑虏摧破，斩首获生，动以万计，自顷战克，无如此者。今遣使者犒赐将士，大会临飨，饮宴终日，称朕意焉。”

13. <span id="卷四·魏书四·三少帝纪第四-高贵乡公髦-13"></span>
八月庚午，命大将军司马文王加号大都督，奏事不名，假黄钺。
<span class="c1">是年四月庚戌，赐衮冕；八月庚午，加号。与《晋志》所载互有详略，月日亦歧异。</span>
癸酉，以太尉司马孚为太傅。九月，以司徒高柔为太尉。冬十月，以司空郑冲为司徒，尚书左仆射卢毓为司空。二年春二月，青龙见温县井中。
<span class="c1">温县，见《齐王纪》嘉平六年。</span>
三月，司空卢毓薨。夏四月癸卯，诏曰：“玄菟郡高显县吏民反叛，
<span class="c1">◎《郡国志》：幽州玄菟郡高显。故属辽东。◎徐养原曰：疑在今奉天开原县境。</span>
长郑熙为贼所杀。民王简负担熙丧，晨夜星行，远致本州，忠节可嘉。其特拜简为忠义都尉，
<span class="c1">◎洪饴孙曰：忠义都尉，一人，第五品。</span>
以旌殊行。”

14. <span id="卷四·魏书四·三少帝纪第四-高贵乡公髦-14"></span>
甲子，以征东大将军诸葛诞为司空。
<span class="c1">◎欲解其兵柄也。◎《诞传》：朝廷微知诞有自疑心，以诞旧臣，欲入度之。</span>

15. <span id="卷四·魏书四·三少帝纪第四-高贵乡公髦-15"></span>
五月辛未，帝幸辟雍，
<span class="c1">辟雍，解见《齐王纪》正始二年。</span>
会命群臣赋诗。侍中和逌、
<span class="c1">逌，见《和洽传》注。《御览》“逌”下有小注“音由”二字。</span>
尚书陈骞等
<span class="c1">毛本“骞”作“蹇”，误。</span>
作诗稽留，
<span class="c1">◎潘眉曰：“诗”下脱“赋”字。《御览·九十四》引《魏志》云“作诗赋稽留”，宋本有“赋”字，下言“广延诗赋”，则此句有“赋”字是也。◎沈钦韩曰：○《金楼子》：高贵乡公赋诗，给事中甄歆、陶成嗣各不能著诗，受罚酒。○即此事也。</span>
有司奏免官，诏曰：“吾以暗昧，爱好文雅，广延诗赋，以知得失，而乃尔纷纭，良用反仄。其原逌等。主者宜敕自今以后，群臣皆当玩习古义，脩明经典，称朕意焉。”

16. <span id="卷四·魏书四·三少帝纪第四-高贵乡公髦-16"></span>
乙亥，诸葛诞不就征，发兵反，杀扬州刺史乐綝。
<span class="c1">◎事详《诞传》。◎胡三省曰：征东将军与扬州刺史同治寿春。魏四征之任，率以其州刺史为储帅，故诞疑綝间己。</span>
丙子，赦淮南将吏士民为诞所诖误者。丁丑，诏曰：“诸葛诞造为凶乱，荡覆扬州。昔黥布逆叛，汉祖亲戎；
<span class="c1">◎《史记·黥布传》：黥布者，六人也，姓英氏。发兵反，上遂发兵，自将东击布。布军败走。番阳人杀布。</span>
隗嚣违戾，光武西伐；
<span class="c1">◎范《书·光武纪》：建武七年，公孙述立隗嚣为朔宁王。八年，帝自征嚣，陇右溃，隗嚣奔西域。</span>
及烈祖明皇帝躬征吴、蜀，
<span class="c1">◎《明纪》：太和二年，帝幸长安。青龙二年，帝亲御龙舟东征，遂进军幸寿春。</span>
皆所以奋扬赫斯，震耀威武也。今宜皇太后与朕暂共临戎，速定丑虏，时宁东夏。”
<span class="c1">◎《晋书·文帝纪》：诸葛诞以淮南作乱，议者请速伐之，帝曰：“诞以毌丘俭轻疾倾覆，今必外连吴寇，此为变大而迟。吾当与四方同力，以全胜制之。”乃表曰：“昔黥布叛逆，汉祖亲征；隗嚣违戾，光武西伐；烈祖明皇帝乘舆仍出，皆所以奋扬赫斯，震耀威武也。陛下宜暂临戎，使将士得凭天威。今诸军可五十万，以众击寡，蔑不克矣。”秋七月，奉天子及皇太后东征，征兵青、徐、荆、豫，分取关中游军，皆会淮北。师次于项，假廷尉何桢节，使淮南，宣慰将士，申明逆顺，示以诛赏。◎胡三省曰：昭若自行，恐后有挟两宫为变者，故奉之以讨诞。◎王（呜） 〈鸣〉盛曰：诞乃宿将，非王淩、毌丘俭、文钦之比，故昭不肯从众议，轻遽用师，必挟天子，兴重兵，厚集其势，以遏其锋。然是时吴国内乱，孙綝辅政，多行无礼，将士不附。诞无外援，故卒至灭亡耳。若吴无内衅，则淮南三叛成败未可知也。</span>
己卯，诏曰：“诸葛诞造构逆乱，迫胁忠义，平寇将军临渭亭侯庞会、骑督偏将军路蕃，
<span class="c1">◎洪饴孙曰：平寇将军，一人，第三品。偏将军，无员，第五品。</span>
各将左右，斩门突出，忠壮勇烈，所宜加异。
<span class="c1">加，一本作“嘉”。</span>
其进会爵乡侯，蕃封亭侯。”

17. <span id="卷四·魏书四·三少帝纪第四-高贵乡公髦-17"></span>
六月乙巳，诏：“吴使持节都督夏口诸军事镇军将军沙羡侯孙壹，贼之枝属，位为上将，畏天知命，深鉴祸福，翻然举众，远归大国，虽微子去殷，
<span class="c1">◎《史记·殷本纪》：纣淫乱不止，微子数谏不听，乃与太师、少师谋，遂去。</span>
乐毅遁燕，
<span class="c1">◎《史记·乐毅传》：乐毅攻入临菑，尽取齐宝财物祭器输之燕。燕昭王大说，封乐毅于昌国，号为昌国君。乐毅留徇齐，五岁，下齐七十余城，皆为郡县以属燕。会燕昭王死，子立为燕惠王。燕惠王固已疑乐毅，乃使骑劫代将，而召乐毅。乐毅知燕惠王之不善代之，畏诛，遂西降赵。</span>
无以加之。其以壹为侍中车骑将军、假节、交州牧、吴侯，开府辟召仪同三司，
<span class="c1">◎《晋书·职官志》：开府仪同三司，汉官也。殇帝延平元年，郑骘为车骑将军，仪同三司；仪同之名，始自此也。及魏黄权以车骑将军开府仪同三司；开府之名，起于此也。◎弼按：仪同三司，互见《蜀志·黄权传》。</span>
依古侯伯八命之礼，衮冕赤舄，事从丰厚。”
<span class="c1">◎胡三省曰：崇异孙壹者，以招携贰也。◎何焯曰：时淮南引吴为援，壹適来奔，故司马氏滥以爵宠之，冀以招诱来者耳。</span>
<span class="c1">◎臣松之以为：壹畏逼归命，
<span class="c2">孙綝诛滕胤、吕据。据、胤，皆壹之妹夫。綝使朱异潜袭壹，壹奔魏。</span>
事无可嘉，格以古义，欲盖而名彰者也。
<span class="c2">名，官本作“弥”。</span>
当时之宜，未得远遵式典，固应量才受赏，足以畴其来情而已。
<span class="c2">畴，官本作“醻”，当作“酬”。</span>
至乃光锡八命，礼同台鼎，不亦过乎！于招携致远，又无取焉。何者？若使彼之将守，与时无嫌，终不悦于殊宠，坐生叛心，以叛而愧，
<span class="c2">愧，当作“贵”。</span>
辱孰甚焉？如其忧危将及，非奔不免，则必逃死苟存，无希荣利矣，然则高位厚禄何为者哉？魏初有孟达、黄权，
<span class="c2">◎《文纪》：延康元年，蜀将孟达率众降。黄初三年，蜀大将黄权率众降。</span>
在晋有孙秀、孙楷；
<span class="c2">◎《晋书·武帝纪》：泰始六年，吴夏口督前将军孙秀帅众来奔，拜骠骑将军，开府仪同三司，封会稽公。咸宁二年，吴京下督孙楷帅众来降，以为车骑将军，封丹阳侯。</span>
达、权爵赏，比壹为轻，秀、楷礼秩，优异尤甚。及至吴平，而降黜数等，不承权舆，岂不缘在始失中乎？</span>

18. <span id="卷四·魏书四·三少帝纪第四-高贵乡公髦-18"></span>
甲子，诏曰：“今车驾驻项，
<span class="c1">项，见前正元二年。</span>
大将军恭行天罚，前临淮浦。
<span class="c1">◎《诞传》：大将军司马文王督中外诸军二十六万众，临淮讨之，屯丘头。</span>
昔相国大司马征讨，
<span class="c1">司马师追加大司马，故云。</span>
皆与尚书俱行，
<span class="c1">尚书傅嘏同行。</span>
今宜如旧。”乃令散骑常侍裴秀、给事黄门侍郎钟会咸与大将军俱行。秋八月，诏曰：“昔燕刺王谋反，韩谊等谏而死，汉朝显登其子。
<span class="c1">◎《汉书·燕刺王旦传》：旦言少帝非武帝子，天下宜共伐之。郎中韩义等数谏旦，旦杀义等。</span>
诸葛诞创造凶乱，主簿宣隆、部曲督秦絜
<span class="c1">◎此征东将军之主簿、部曲督也。◎洪饴孙曰：主簿，一人，第八品。部曲督，无员，第七品。</span>
秉节守义，临事固争，为诞所杀，所谓无比干之亲而受其戮者。
<span class="c1">◎《史记·殷本纪》：诸侯多叛纣而往归西伯。王子比干谏，弗听。纣愈淫乱不止。比干曰：“为人臣者，不得不以死争。”乃强谏纣。纣怒曰： “吾闻圣人心有七窍。”剖比干，观其心。</span>
其以隆、絜子为骑都尉，加以赠赐，光示远近，以殊忠义。”

19. <span id="卷四·魏书四·三少帝纪第四-高贵乡公髦-19"></span>
九月，大赦。冬十二月，吴大将全端、全怿等率众降。
<span class="c1">详见《钟会传》。</span>

20. <span id="卷四·魏书四·三少帝纪第四-高贵乡公髦-20"></span>
三年春二月，大将军司马文王陷寿春城，斩诸葛诞。
<span class="c1">◎《诞传》：诞以二年五月反，三年二月破灭。</span>
三月，诏曰：“古者克敌，收其尸以为京观，
<span class="c1">◎《左传·宣公十二年》：君盍筑武军而收晋尸以为京观？◎杜注：筑军营以彰武功，积尸封土其上，谓之京观。◎观，去声。</span>
所以惩昏逆而章武功也。汉孝武元鼎中，改桐乡为闻喜，新乡为获嘉，以著南越之亡。
<span class="c1">◎《汉书·武帝纪》：元鼎六年十月，行至左邑桐乡，闻南越破，以为闻喜县。春，至汲新中乡，得吕嘉首，以为获嘉县。◎师古曰：左邑，河东之县也。桐乡，其乡名也。汲，河内县。新中，其乡名。◎《汉书·地理志》：河东郡闻喜，故曲沃，晋武公自晋阳徙此。武帝元鼎六年行过，更名。◎应劭曰：今曲沃也。秦改为左邑。武帝于此闻南越破，改曰闻喜。◎《地理志》又云：河内郡获嘉，故汲之新中乡，武帝行过更名也。◎《一统志》：闻喜故城，今陕西绛州闻喜县西南。〖◎邹安鬯曰：今闻喜县东三十里。〗获嘉故城，今河南卫辉府新乡县西南十二里。</span>
大将军亲总六戎，营据丘头，内夷群凶，外殄寇虏，功济兆民，声振四海。克敌之地，宜有令名，其改丘头为武丘，
<span class="c1">◎《水经·颍水注》：○颍水东迳丘头，丘头南枕水。○《魏书·郡国志》曰：宣王军次丘头，王淩面缚水次，故号武丘。◎杨守敬《水经注疏要删》云：此所引《魏书·郡国志》，当是王沈《魏书》。然《齐书·礼志》言“王沈《魏书》无志”，所未详也。改丘头为武丘，《魏志·少帝纪》为司马昭克诸葛诞事，而《元和志》则谓司马懿讨克王淩所改，《寰宇记》又云司马师讨克毌丘俭所改。三事皆在汝、颍间，故传闻异辞，然应以讨诞为得实。◎洪亮吉曰：○豫州汝阴郡固始县有武丘。○《寰宇记》：一名丘头，在沈丘县东六十里。○诸地志“项县”下亦有“武丘”，诸说不同，以昭讨诞事为是。◎邹安鬯曰：武丘，在今河南陈州府沈丘县东南，颍水北。</span>
明以武平乱，后世不忘，亦京观二邑之义也。”

21. <span id="卷四·魏书四·三少帝纪第四-高贵乡公髦-21"></span>
夏五月，命大将军司马文王为相国，
<span class="c1">◎胡三省曰：○《汉书·百官表》：相国、丞相皆秦官。○又按《萧何传》“何自丞相拜相国”，则相国尊于丞相。</span>
封晋公，食邑八郡，
<span class="c1">◎胡三省曰：○《晋书·文帝纪》：以并州之太原、上党、西河、乐平、新兴、雁门，司州之河东、平阳，凡八郡，封为晋公。</span>
加之九锡，文王前后九让乃止。
<span class="c1">◎《晋书·阮籍传》：帝让九锡，公卿将劝进，使籍为其辞。籍沈醉忘作。临诣府，使取之，见籍方据案醉眠。使者以告，籍便书案，使写之，无所改窜，辞甚清壮，为时所重。◎《文选》阮嗣宗《为郑冲劝进王牋》云：圣王作制，百代同风，褒德赏功，有自来矣。周公藉已成之势，据既安之业，光宅曲阜，奄有龟、蒙。明公宜承圣旨，受兹介福。今大魏之德，光于唐、虞。明公盛勋，超于桓、文。然后临沧州而谢支伯，登箕山而揖许由，岂不盛乎！何必勤勤小让也哉。◎臧荣绪《晋书》曰：魏帝封晋太祖为晋公，太原等十郡为邑，进位相国，备礼九锡，太祖让不受。公卿将校皆诣府劝进，阮籍为其辞。◎魏帝，高贵乡公也；太祖，晋文帝也。◎《世说·文学篇》曰：魏朝封晋文王为公，备礼九锡，文王固让不受。公卿将校当诣府敦喻。司空郑冲〖应作“司徒”。〗驰遗信就籍求文。时籍在袁孝尼家，宿醉扶起，书札为之，无所点窜，乃写付使。时人以为神笔。◎弼按：《晋书·文帝纪》载此牋于景元四年，然据《文选》注谓魏帝为高贵乡公，而牋中亦无征蜀献捷之事，以此知《晋书》为误。又按《阮籍传》，籍景元四年冬卒，则此牋为高贵乡公时所作无疑。</span>

22. <span id="卷四·魏书四·三少帝纪第四-高贵乡公髦-22"></span>
六月丙子，诏曰：“昔南阳郡山贼扰攘，欲劫质故太守东里衮，
<span class="c1">衮，一作“褒”，详见《武纪》建安二十四年注引《曹瞒传》。</span>
功曹应余独身捍衮，遂免于难。余颠沛殒毙，杀身济君。其下司徒，署余孙伦吏，
<span class="c1">褒应余，官其孙。</span>
使蒙伏节之报。”
<span class="c1">◎《楚国先贤传》曰：
<span class="c2">◎《隋书·经籍志》：《楚国先贤传赞》十二卷，晋张方撰。◎《新唐志》同，无“赞”字。《旧唐志》“传”作“志”，杨方撰。◎章宗源曰：《文选》应璩《百一诗》注引、《艺文类聚·礼部》引，并称“张方《楚国先贤传》”，无称杨方者。《世说·德行篇》引百里奚、《初学记·居处部》引熊宜僚、《御览·鳞介部》引宋玉，皆上及春秋战国。裴松之、章怀注史所引，则皆汉、魏、晋时事。◎沈家本曰：《文选》应璩《百一诗》注引作“张方贤《楚国先贤传》”，与隋、唐志异。或疑李注“贤”字为传写衍文，然李注下文又称“方贤之意”，似非衍也。◎黄逢元曰：《晋书》有《张方传》，河间人，为河间王顒将。是书疑非顒将张方所撰。◎弼按：《楚国先贤传》善化陈运溶辑本，见《麓山精舍丛书》。</span>
余字子正，天姿方毅，志尚仁义。建安二十三年，为郡功曹。是时吴、蜀不宾，疆埸多虞。宛将侯音扇动山民，保城以叛。余与太守东里衮当扰攘之际，迸窜得出。音即遣骑追逐，去城十里相及，贼便射衮，飞矢交流。余前以身当箭，被七创，因谓追贼曰：“侯音狂佞，
<span class="c2">宋本“佞”作“狡”。</span>
造为凶逆，大军寻至，诛夷在近。谓卿曹本是善人，素无恶心，当思反善，何为受其指挥？我以身代君，以被重创，
<span class="c2">宋本“以”作“已”，古“以”、“已”通用。</span>
若身死君全，陨没无恨。”因仰天号哭涕泣，血泪俱下。贼见其义烈，释衮不害。贼去之后，余亦命绝。征南将军曹仁讨平音，表余行状，并脩祭醊。太祖闻之，嗟叹良久，下荆州复表门闾，赐谷千斛。衮后为于禁司马，见《魏略·游说传》。
<span class="c2">《魏略》，详见《武纪》建安十六年注。</span>
</span>

23. <span id="卷四·魏书四·三少帝纪第四-高贵乡公髦-23"></span>
辛卯，大论淮南之功，封爵行赏各有差。

24. <span id="卷四·魏书四·三少帝纪第四-高贵乡公髦-24"></span>
秋八月甲戌，以骠骑将军王昶为司空。
<span class="c1">◎《昶传》：昶字文舒，诞既诛，迁司空，持节都督如故。◎《诞传》注引《世语》云：诞曰：“我作公当在王文舒后，今便为司空，使以兵付乐綝，此必綝所为。”乃攻綝。◎可知当日以诞为司空，实夺其兵柄，促其举事耳。</span>
丙寅，
<span class="c1">◎潘眉曰：丙寅在甲戌前，纪文倒误。</span>
诏曰：“夫养老兴教，三代所以树风化垂不朽也，必有三老、五更以崇至敬，
<span class="c1">◎《礼记·文王世子》：遂设三老、五更，群老之席位。◎郑注：三老、五更各一人也，皆年老更事致仕者也。天子以父兄养之，示天下之孝弟也。名以三、五者，取象三辰、五星，天所因以照明天下者。群老无数，其礼亡，以乡饮酒礼言之，席位之处，则三老如宾，五更如介，群老如众宾必也。◎《正义》云：三老、五更，各一人，蔡邕以“更”字为“叟”。叟，老称。又以三老为三人，五更为五人，非郑意也，今所不取。云“皆年老更事致仕者”，三老亦有更名，五更亦有老称，但尊此老名，特属三老耳。以其天子父兄所事，故知致仕者，知天子以父兄养之者，以天子冕而总干而舞，执酱而馈，是父兄事也。◎《白虎通》曰：王者父事三老，兄事五更者何？欲陈孝弟之德，以示天下也。故虽天子，必有尊也，言有父也；必有先也，言有兄也。天子临辟雍，亲袒割牲，尊三老，父象也。谒者奉几杖，授安车輭轮，供绥执授。兄事五更，宠接礼交加客谦敬顺貌也。《礼记·祭义》曰：“祀于明堂，所以教诸侯之孝也。享三老、五更于太学者，所以教诸侯之悌也。”不正言父、兄，言老、更者何？老者，寿考也，欲言所令者多也。更者，更也，所更历者众也。即如是，不但言老言三何？欲言其明于天地人之道而老也。五更者，欲言其明于五行之道而更事也。三老、五更几人乎？曰：“各一人。”何以知之？既以父事，父一而已，不宜有三。◎《汉书·礼乐志》云：显宗即位，宗祀光武皇帝于明堂，养三老、五更于辟廱。◎李奇曰：王者父事三老，兄事五更。◎邓展曰：汉直以一公为三老，用大夫为五更。◎《续汉志·礼仪志》云：明帝永平二年三月，上始帅群臣躬养三老、五更于辟雍。养三老、五更之仪，先吉日，司徒上太傅若讲师故三公人名，用其德行年耆高者一人为老，次一人为更也。◎《汉官仪》：三老、五更皆取有首妻，男女全具者。◎卢植《礼记》注曰：选三公老者为三老，卿大夫中之老者为五更，亦参五之也。◎《月令章句》曰：三公，国老也。五更，庶老也。◎宋均曰：三老，老人知天、地、人事者。五更，老人知五行更代之事者。◎余说见后。◎蒋超伯《南漘楛语》卷一曰：永平中充此选者李躬、桓荣。明帝诏曰：“三老李躬，年耆学明。五更桓荣，授朕《尚书》。《诗》曰：‘无德不报，无言不酬。’其赐荣爵关内侯，食邑五千户。”三老、五更，皆以二千石禄养终厥身。建初中充此选者伏恭、冯鲂。《伏恭传》：“建初二年，肃宗行飨礼，以恭为三老。”《冯鲂传》：“建初三年，以老病乞身，肃宗许之。其冬，为五更。”此外则袁逢尝为三老，见《袁安传》；李充年八十八以为国三老，安帝尝特进见，见《李充传》；杨统位至光禄大夫，为国三老，年九十卒，见《杨厚传》；士孙瑞为国三老，光禄大夫，每三公缺，杨彪、皇甫嵩皆让位于瑞，见《王允传》。与逢、充、统、瑞同时为五更者，盖不可考。充仅郎将，似不必定用三公。充会因妇离间，白母出之，亦不必定有首妻也。三老又称三德，《大戴礼·曾子本孝篇》“任善不敢臣三德”，卢辩注：“三德，三老也。”</span>
乞言纳诲，著在惇史，
<span class="c1">◎《礼记·内则》：凡养老，五帝宪。三王有乞言。养气体而不乞言，有善则记之为惇史。三王亦宪，既养老而后乞言，亦微其礼，皆有惇史。◎郑注：宪，法也。养之为法其德行。有，读为“又”。又从之求善言可施行也。惇史，史惇厚是也。微其礼者，依违言之，求而不切也。◎《正义》云：五帝宪者，言五帝养老法其德行；三王有乞言者，言三王非但法其德行，又从求乞善言。五帝奉养老人，就气息身体，恐其劳动，故不乞言。老人有善德行则记录之，使众人法，则为惇厚之史。</span>
然后六合承流，下观而化。宜妙简德行，以充其选。关内侯王祥，履仁秉义，雅志淳固。关内侯郑小同，温恭孝友，帅礼不忒。
<span class="c1">◎《诗·鲁颂》：享祀不忒。◎郑《笺》：忒，变也。</span>
其以祥为三老，小同为五更。”车驾亲率群司，躬行古礼焉。
<span class="c1">◎《宋书·礼志一》云：魏高贵乡公甘露二年，〖“二”当作“三”。〗车驾亲率群司行养老之礼于太学。于是王祥为三老，郑小同为五更。今无其注，然汉礼具存也。◎《通鉴辑览》曰：养老乞言本非急务，其失与井田、封建等。况高贵乡公当多事之秋，应措施者多矣，而乃拘牵古义，其迂可笑，亦可悯。</span>
<span class="c1">◎《汉晋春秋》曰：帝乞言于祥，祥对曰：“昔者明王礼乐既备，加之以忠诚，忠诚之发，形于言行。夫大人者，行动乎天地；天且弗违，况于人乎？”
<span class="c2">◎《晋书·祥传》：天子幸太学，命祥为三老。祥南面几杖，以师道自居。天子北面乞言。祥陈明王圣帝君臣政化之要以训之，闻者莫不砥砺。</span>
◎祥事别见《吕虔传》。小同，郑玄孙也。◎《玄别传》曰：
<span class="c2">◎章宗源曰：《郑玄别传》见《三国志》注，《后汉书》注亦引之，隋、唐志不著录。◎侯康曰：本传注引之，《世说·文学篇》注及《御览》引数事，本传不载。</span>
玄有子，为孔融吏，举孝廉。融之被围，往赴，为贼所害。有遗腹子，以丁卯日生；而玄以丁卯岁生，故名曰小同。
<span class="c2">◎《后汉书·郑玄传》：玄唯有一子益恩，孔融在北海，举为孝廉；及融为黄巾所围，益恩赴难陨身。有遗腹子，玄以其手文似己，名之曰小同。◎惠栋曰：《别传》云，玄以太岁在丁卯，生此男以丁卯日生，生又手理与玄相似，故名之曰小同也。◎潘眉曰：○康成惟一子名益恩，適孙小同是遗腹子。○《真诰·协昌期》云：郑子真，则康成之孙也，患两脚不授积年，其晚用针灸，兼行曲折祝法，百日都除。○考康成止有一孙，子真即小同字。</span>
◎《魏名臣奏》载太尉华歆表曰：臣闻励俗宣化，莫先于表善，班禄叙爵，莫美于显能，是以楚人思子文之治，复命其胤，
<span class="c2">◎《左传·宣公四年》：子文之孙克黄自拘于司败。王思子文之治楚国也，曰：“子文无后，何以劝善？”使复其所，改命曰生。</span>
汉室嘉江公之德，用显其世。
<span class="c2">◎《汉书·儒林传》：瑕丘江公受《谷梁春秋》及《诗》于鲁申公。上愍其学且绝，征江公孙为博士。</span>
伏见故汉大司农北海郑玄，当时之学，
<span class="c2">◎范《书·郑玄传》：玄字康成，北海高密人。公车征为大司农，给安车一乘，所过长吏送迎。玄乃以病自乞还家。◎沈铭彝曰：○先君《濼源问答》云：先生未尝为大司农，以有公车之征，后人遂以大司农称之。如华歆《荐小同表》云“故大司农郑玄”是也。</span>
名冠华夏，为世儒宗。文皇帝旌录先贤，拜玄適孙小同以为郎中，长假在家。小同年逾三十，少有令质，学综六经，
<span class="c2">◎《隋书·经籍志》：梁有《礼义》四卷，魏侍中郑小同撰，亡。《郑志》十一卷，魏侍中郑小同撰。《郑记》六卷，郑玄弟子撰。◎《后汉书·郑玄传》：门生相与撰玄答诸弟子问五经，依《论语》作《郑志》八篇。◎《孝经正义》云：郑君卒后，其弟子追论师所著述及应对时人，谓之《郑志》。郑之弟子，分证门徒，各述师言，更为问答，谓之《郑记》。◎刘知几云：郑弟子追论师说及应答，谓之《郑志》。分授门徒，各述师言，更为问答，谓之《郑记》。◎《四库提要》云：《隋志》与范《书·郑玄本传》其说不同。范蔚宗去汉未远，其说当必有征。《隋志》根据《七录》，亦阮孝绪等所考定。疑追录之者，诸弟子；编次成帙者，则小同。《后汉书》原其始，《隋志》要其终。观八篇分为十一卷，知非诸弟子之旧本也。◎郑珍《郑学录》曰：康成卒时，小同仅四、五岁，安能记述祖时师弟问答？必是康成殁未久，诸弟子即各出所记，分五经类而萃之，为《志》八卷。后来小同更有所得，增编为十一卷，自题己名，故《隋志》归之小同撰耳。◎弼按：聚珍版丛书有《郑志》辑本三卷，问经堂丛书有《郑志补遗》辑本一卷，均题郑小同撰。</span>
行著乡邑。海、岱之人莫不嘉其自然，美其气量。
<span class="c2">宋本“气”作“器”。</span>
迹其所履，有质直不渝之性，然而恪恭静默，色养其亲，不治可见之美，不竞人间之名，斯诚清时所宜式叙，前后明诏所斟酌而求也。臣老病委顿，无益视听，谨具以闻。
<span class="c2">明帝即位，拜歆为太尉。此表当为太和中上。</span>
◎《魏氏春秋》曰：小同诣司马文王，文王有密疏，未之屏也。
<span class="c2">◎吴金华曰：屏，扫除收拾之义。</span>
如厕还，谓之曰：“卿见吾疏乎？”对曰：“否。”文王犹疑而鸩之，卒。
<span class="c2">◎范《书·郑玄传》注引此作“文王曰：‘宁我负卿，无卿负我。’遂鸩之”。◎梁章钜曰：此与操杀吕伯奢语相似，奸雄家法，略同如此。◎弼按：小同时官侍中，出入禁中，掌侍左右，纵有密疏，亦得寓目，况在疑似之间乎？乃竟擅行酖毒，惨无人道，经师后嗣不得良死，此与文举之被戮，同为千古奇冤。且当时三老、五更，一为新朝佐命，一则横遭毒手，密疏见否亦系藉词。小同虽死，无愧忠贞矣。</span>
◎郑玄注《文王世子》曰：
<span class="c2">◎《玄传》：凡玄所注《周易》、《尚书》、《毛诗》、《仪礼》、《礼记》、《论语》、《孝经》、《尚书大传》、《中候》、《乾象历》。◎范《书·儒林传》：玄又注小戴所传《礼记》四十九篇。◎《隋书·经籍志》：《礼记》二十卷，汉九江太守戴圣撰，郑玄注。◎陈邵《周礼论序》云：戴德删古《礼》二百四篇为八十五篇，谓之《大戴礼》。戴圣删《大戴礼》为四十九篇，是为《小戴礼》。后汉马融、卢植考注家同异，附戴圣篇章，去其繁重及所叙略，而行于世，即今之《礼记》是也。郑玄亦依卢、马之本而注焉。◎胡玉缙曰：小戴无删大戴之事，陈语失实。《隋志》欲以小戴所录补大戴阙篇，遂谓《月令》、《明堂位》、《乐记》三篇马融所足。重纰貤缪，黄以周已辨之，见《礼书通故》。</span>
三老、五更各一人，皆年老更事致仕者也。◎注《乐记》曰：皆老人更知三德五事者也。
<span class="c2">◎《礼记·乐记》：食三老、五更于太学。◎郑注：三老、五更，互言之耳，皆老人更知三德、五事者也。◎《正义》曰：○三老亦五更，五更亦三老，故云“皆”。三德，谓正直、刚、柔。五事，谓貌、言、视、听、思也。○《文王世子》注云：象三辰、五星者，义相包矣。</span>
◎蔡邕《明堂论》曰：
<span class="c2">◎《隋书·经籍志》：《月令章句》十二卷，汉左中郎将蔡邕撰。◎严可均曰：本集《说郛》有《月令问答》、《明堂论》、《月令篇名》等三篇，皆《月令章句》之文。</span>
更，应作“叟”。叟，长（年）〈老〉之称，字与“更”相似，书者遂误以为“更”。“嫂”字“女”傍“叟”，今亦以为“更”，以此验知应为“叟”也。
<span class="c2">◎《月令问答》：问：“《记》曰‘养三老五更’，子独曰‘五叟’；《周礼》曰‘八十一御妻’，今曰‘御妾’，何也？”曰：“字误也。叟，长老之称也。其字与‘更’相似，书者转误，遂以为更。‘嫂’字女旁，‘瘦’字从‘叟’，今皆以为‘更’矣。立字法者，不以形声，何得以为字？以‘嫂’、‘瘦’推之，知是‘更’为‘叟’也。妻者，齐也，惟一適人称妻，其余皆妾，位最下也。是以不得言‘妻’云也。”</span>
◎臣松之以为：邕谓“更”为“叟”，诚为有似，而诸儒莫之从，未知孰是。
<span class="c2">◎周寿昌曰：“更”疑作“叟”，且引俗书作“ ”字以证之，此恐后人伪造，中郎未必如此浅陋也。裴氏以诸儒莫从，似亦无识。◎弼按：三老、五更以《白虎通》所释于义为长。叟与老义同，宜《孔疏》不取也。</span>
</span>
是岁，青龙、黄龙仍见顿丘、冠军、阳夏县界井中。
<span class="c1">◎顿丘，见《武纪》卷首。阳夏，见《武纪》建安十六年。◎《郡国志》：荆州南阳郡冠军。◎《一统志》：冠军故城，今河南南阳府邓州西北四十里。</span>

25. <span id="卷四·魏书四·三少帝纪第四-高贵乡公髦-25"></span>
四年春正月，黄龙二见宁陵县界井中。
<span class="c1">宁陵，见《武纪》初平四年。</span>
<span class="c1">◎《汉晋春秋》曰：是时龙仍见，咸以为吉祥。帝曰：“龙者，君德也。上不在天，下不在田，而数屈于井，非嘉兆也。”仍作《潜龙》之诗以自讽，司马文王见而恶之。
<span class="c2">◎《晋书·五行志下》云：魏明帝青龙元年正月甲申，青龙见郏之摩陂井中。凡瑞兴非时，则为妖孽，况困于井，非嘉祥矣。魏以改年，非也。干宝曰：“自明帝终魏世，青龙、黄龙见者，皆其主兴废之应也。魏，土运。青，木色，而不胜于金。黄得位，青失位之象也。青能多见者，君德国运内相克伐也。故高贵乡公卒败于兵。”案刘向说，龙贵象而困井中，诸侯将有幽执之祸也。魏世，龙莫不在井，此居上者逼制之应。高贵乡公著《潜龙诗》，即此旨也。◎胡三省曰：帝有诛昭之志，不务养晦，而愤郁之气见于辞而不能自揜，盖亦浅矣。此其所以死以于权臣之手乎？</span>
</span>
夏六月，司空王昶薨。
<span class="c1">◎《晋书·文帝纪》：六月，分荆州置二都督，王基镇新野，州泰镇襄阳。使石苞都督扬州，陈骞都督豫州，钟毓都督徐州，宋均监青州诸军事。</span>
秋七月，陈留王峻薨。
<span class="c1">◎《晋书·五行志》：甘露四年七月戊子朔，日有蚀之。</span>
冬十月丙寅，分新城郡，复置上庸郡。
<span class="c1">◎新城，见《文纪》延康元年。上庸，见《武纪》建安二十年。◎钱大昕曰：景初元年复置上庸郡，自后未见并省之文。◎赵一清曰：上庸郡省于明帝太和四年六月，复置于景初元年五月，此后未尝书省，两云“复置”，未审其由。◎弼按：《齐王纪》嘉平六年云“自帝即位至于是岁，郡国县道多所置省，俄或还复”，据此纪所言，则时有并省，不足为异也。</span>
十一月癸卯，车骑将军孙壹为婢所杀。
<span class="c1">◎二年，孙壹来降。◎《吴志·孙奂传》：魏以壹为车骑将军，以故主芳贵人邢氏妻之。邢美色妒忌，下不堪命，遂共杀壹及邢氏。◎弼按：《吴志》言壹黄初三年死者，误也。</span>

26. <span id="卷四·魏书四·三少帝纪第四-高贵乡公髦-26"></span>
五年春正月朔，日有蚀之。
<span class="c1">◎《晋书·天文志》：甘露五年正月乙酉朔，日有蚀之。京房《易占》曰：“日蚀乙酉，君弱臣强。司马将兵，反征其王。”五月，有成济之变。◎梁章钜曰：“朔”字上当据晋、宋志补“乙酉”二字。</span>
夏四月，诏有司率遵前命，复进大将军司马文王位为相国，封晋公，加九锡。
<span class="c1">◎胡三省曰：遵前年之命也。</span>

27. <span id="卷四·魏书四·三少帝纪第四-高贵乡公髦-27"></span>
五月己丑，高贵乡公卒，年二十。
<span class="c1">◎《史通·直书篇》：当宣、景开基之始，曹、马构纷之际，或列营渭曲，见屈武侯；或发仗云台，取伤成济。陈寿、王隐，咸杜口而无言；陆机、虞预，各栖毫而靡述；至习鉴齿乃申以死葛走达之说，抽戈犯跸之言。历代厚诬，一朝如雪。考斯人之书事，盖近古之遗直欤？◎何焯曰：○《公羊传》：公薨，何以不地？不忍言也。○书“高贵乡公卒”，其犹有良史之风欤？抽戈犯跸，若直书之，则反得以归狱于成济。今公卒之下，详载昭表，则其实自著而司马昭之罪益无可逃。所谓微而显，顺而辨也。《史通》之论，盖未识变例之旨。◎赵一清曰：干宝直书成济抽戈，而移之凿齿，亦《史通》之误。◎浦起龙曰：“抽戈犯跸”之上疑脱“干令升亦斥以”六字。◎赵翼曰：或谓承祚仕晋，不得不为本朝讳。然齐王芳之废，先叙司马景王将谋废帝，以闻于皇太后，则贾充之事亦何妨略见端倪？乃但书卒之月日，使无裴世期引《汉晋春秋》各书以注之，则竟似考终寝殿者乎！然犹曰为本朝讳也。乃若伏后之被弑于华歆，郭后之被逼杀于明帝，此皆魏朝故事，亦复何所忌讳？而于《华歆传》并无一语及弑后事，于《郭后传》但书“青龙二年，后崩于许昌”，遂使暴崩者同于善终，行弑者泯其逆节，所谓善叙事者安在耶？◎梁章钜曰：前此幸太学、幸辟雍，皆称帝，至此忽改从旧号，且明系成济刺死，而但书卒，皆不可解。◎弼按：○梁氏不识变例，亦如何氏所讥。○《春秋·隐公十一年》：十有一月壬辰，公薨。○《闵公二年》：秋八月辛丑，公薨。○杜注：实弑君，书“薨”，又不地者，史策所讳也。○又《庄公三十二年》：秋八月癸亥，公薨于路寝。○杜注：路寝，正寝也。公薨，皆书其所，详凶变也。○又《僖公三十三年》：冬十有二月乙巳，公薨于小寝。○杜注：小寝，内寝也。○又云：小寝，夫人寝也。讥公就所安，不终于路寝也。○此《春秋》书法之有例可援者。《汉书》帝纪书“高帝崩于长乐宫”，“武帝崩于五柞宫”，惠、文、景、昭、宣、元、成、哀、平各帝皆书“崩于未央宫”，平帝为王莽所鸠，故葬不书日，以示变例。即以本志论，《武纪》“王崩于洛阳”，文、明二纪均云“帝崩于嘉福殿”，此皆为常例。今高贵乡公不称帝而称旧号，不书“崩”而书“卒”，又不书地，此则事之奇变，出于常理之外，有不骇人听闻者乎？承祚此文深合《春秋》笔法，刘知几好骋笔锋，殆未细审也。</span>
<span class="c1">◎《汉晋春秋》曰：帝见威权日去，不胜其忿。
<span class="c2">胜，音升。</span>
乃召侍中王沈、尚书王经、
<span class="c2">经字彦伟，清河人，见《夏侯玄传》及注。</span>
散骑常侍王业，谓曰：“司马昭之心，路人所知也。
<span class="c2">◎胡三省曰：言路人亦知其将篡。</span>
吾不能坐受废辱，今日当与卿自出讨之。”
<span class="c2">◎胡三省曰：“卿”下当有“等”字。</span>
王经曰：“昔鲁昭公不忍季氏，败走失国，为天下笑。
<span class="c2">◎胡三省曰：鲁季氏世执鲁国之政。至昭公时，伐之，不胜，公孙于齐，次于阳州，死于乾侯。事见《左传》。</span>
今权在其门，为日久矣，朝廷四方皆为之致死，不顾逆顺之理，非一日也。
<span class="c2">此为当日实情。</span>
且宿卫空阙，兵甲寡弱，
<span class="c2">《世说》注引此作“寸刃无有”。</span>
陛下何所资用，而一旦如此，无乃欲除疾而更深之邪！祸殆不测，宜见重详。”
<span class="c2">◎胡三省曰：重，再也。详，审也。</span>
帝乃出怀中版令投地，曰：“行之决矣。正使死，何所惧？
<span class="c2">《御览》“惧”下有“恨”字。</span>
况不必死邪！”
<span class="c2">◎《晋书·文帝纪》：天子既以帝三世宰辅，政非己出，情不能安，又虑废辱，将临轩召百僚而行放黜。五月戊子夜，使冗从仆射李昭等发甲于陵云台，召侍中王沈、散骑常侍王业、尚书王经，出怀中黄素诏示之，戒严俟旦。◎何焯曰：或以公是举失之轻脱，正使隐忍不发，亦不过作陈留王耳，吾殊健其勇决也！◎弼按：据晋史所载，当时实将有废立之事，昭之密疏或即为此。郑小同之鸠死，虑其漏泄也。小同事见前。</span>
于是入白太后，沈、业奔走告文王，文王为之备。
<span class="c2">◎胡三省曰：帝礼遇王沈，呼为文籍先生，而临变乃尔，吁！</span>
帝遂帅僮仆数百，鼓噪而出。
<span class="c2">此则视同儿戏矣。司马氏父子兄弟掌握兵马，积威之权臣，岂数百僮仆所能御邪？以此知汉宣帝之诛霍氏为不可及也。</span>
文王弟屯骑校尉伷入，
<span class="c2">◎宋本、冯本“弟”作“第”，误。◎官本《考证》曰：弟，监本讹作“第”，今改正。◎《御览》“伷”下有小注“音胄”二字。</span>
遇帝于东止车门，
<span class="c2">帝出东止车门。司马昭上言亦言“向臣所止”，可证太后令“举兵入西宫”之语为诬。</span>
左右呵之，伷众奔走。中护军贾充又逆帝战于南阙下，帝自用剑。众欲退，太子舍人成济问充曰：
<span class="c2">◎太子舍人，见《明纪》青龙三年注。◎胡三省曰：○《晋志》：太子舍人职比散骑、中书等侍郎。○时未立太子，不应置东宫官属。济本昭之私人，授以事官耳。</span>
“事急矣。当云何？”充曰：“畜养汝等，正谓今日。
<span class="c2">◎《晋书·景帝纪》：帝阴养死士三千，散在人间，至是一朝而集。◎可知司马氏之图篡，自曹爽时已然矣。</span>
今日之事，无所问也。”济即前刺帝，刃出于背。
<span class="c2">◎《晋书·文帝纪》：沈、业驰告于帝，帝召护军贾充等为之备。天子知事泄，帅左右攻相府，称有所讨，敢有动者族诛。相府兵将止，不敢战。贾充叱诸将曰：“公畜养汝辈，正为今日耳！”太子舍人成济抽戈犯跸，刺之，刃出于背，天子崩于车中。◎赵一清曰：赵高以后复见此事。王莽、梁冀阴行鸠毒，未有如此之显者也。</span>
文王闻，大惊，自投于地曰：“天下其谓我何！”太傅孚奔往，枕帝股而哭，哀甚，
<span class="c2">◎胡三省曰：○枕帝于股也。○《左传》：齐崔杼弑其君光，晏子枕尸股而哭之，三涌而出。</span>
曰：“杀陛下者，臣之罪也。”
<span class="c2">◎林国赞曰：司马孚为司马懿弟。懿害曹爽，孚实与闻。孚在齐王芳时为太尉，在高贵乡公时为太傅。芳废，孚仅一哭送之。高贵弑，孚又仅一哭尽之。七年之间，两见此事。入晋后，又父子并为上公，名教扫地，至此极矣。◎又曰：蜀无叛臣，亦无以下谋上者。黄元之反汉嘉，彭羕、杨仪之肆逆言，卒就刑戮，皆彼人自取，非国有缺事也。魏、吴则弑逆废立，纷如弈棋矣。又殉义之士，惟蜀独多。如赵广殉姜维沓中之败，马良、傅彤、程畿、王国山殉先主秭归之败。其亡也，北地王谌、李昭仪、诸葛瞻、诸葛尚、张遵、董崇、李球、傅佥皆死之。昭仪以妃嫔自杀，固为奇节，北地王之言，尤千古有生气。武侯与瞻、尚，三世死国。关、张父子，彤、佥父子，皆两世死国。吴之亡，死国者惟张悌一人；魏之亡，死国者并无其人，惟王裒、范粲、司马顺等，能不事异姓而已。魏以篡逆得国，未亡之前，虽有毌丘俭、诸葛诞发愤讨贼，然旋起旋灭，卒縻凶燄，驯至覆亡，则篡弑相仍，绝不为怪矣。</span>
◎臣松之以为：习凿齿书虽最后出，然述此事差有次第。故先载习语，以其余所言微异者次其后。◎《世语》曰：王沈、王业驰告文王，尚书王经以正直不出，因沈、业申意。
<span class="c2">◎《世说·贤媛篇》注：○引干宝《晋纪》曰：经正直，不忠于我，故诛之。○案：傅畅、干宝所记则是经实忠贞于魏，而《世语》既谓其正直，复云因沈、业申意，何其相反乎？故二家之言深得之。◎何焯曰：○正直，谓正当入直也。○《夏侯太初传》注引《世语》曰：王业之出，不申经意。◎赵一清曰：王经之死，天变见于上。《晋书·文帝纪》亦云“杀尚书王经贰于我也”，可谓直笔。◎或曰：经若果申意，得祸必轻。《世语》所云，殆即沈、业之徒自耻失节，故肆其丑正之词，以厚诬忠烈。郭颁无识，遂笔之于书耳。◎弼按：正直，当如本字意，若如何说“正当入直”，则高贵乡公何必召之？干宝之言可证，何说殊为曲解。
<span class="c3">吴金华以“正直”为专用名词，指值班官员之首，与“次直”相对而言，说详其作《世说新语考释》贤媛篇第十九。</span>
◎又按：○《晋书·王沈传》：高贵乡公将攻文帝，召沈及王业告之。沈、业驰白帝，以功封安平侯，邑二千户。沈既不忠于主，甚为众论所非。○据《沈传》所云，告密者既可封侯，申意者当可免死，乃竟刑衣东市，以此知《世语》之言为诬也。◎李冶《敬斋古今黈》卷四云：士大夫大节，不必观其所为，但观其所不为，足矣。当髦图昭之际，使沈、业如经之不言，则髦必得志，昭必先诛，魏祚必不倾，司马氏亦无自而王也。成败之机，在于呼吸。沈、业反复变诈，真魏之贼也。沈、业以不泄谋为贼，则王经之不泄，信为魏之忠臣矣。斯时魏如缀旒，诚不暇甄录已死之人，然秉董狐之笔者可不特为一传，以劝后之人乎？然魏史不传王经，晋史传沈等。千载而下，终不能废经之美。而沈等之恶，借东海之波，亦莫得而濯之。</span>
◎《晋诸公赞》曰：沈、业将出，呼王经。经不从，曰：“吾子行矣！”◎干宝《晋纪》曰：成济问贾充曰：“事急矣，若之何？”充曰：“公畜养汝等，为今日之事也，夫何疑！”济曰：“然。”乃抽戈犯跸。
<span class="c2">◎《汉仪》曰：出称警，入则跸。说者云，车驾出则应称警，入则应称跸也。</span>
◎《魏氏春秋》曰：戊子夜，帝自将冗从仆射李昭、
<span class="c2">◎《宋书·百官志》：冗从仆射，汉东京有中黄门冗从仆射，非其职也。魏世因其名而置冗从仆射。◎互见《夏侯玄传》。</span>
黄门从官焦伯等
<span class="c2">黄门从官，见《武纪》卷首。</span>
下陵云台，
<span class="c2">陵云台，见《文纪》黄初二年。</span>
铠仗授兵，欲因际会，自出讨文王。会雨，有司奏却日，遂见王经等出黄素诏于怀曰：
<span class="c2">◎胡三省曰：○《说文》：素，白致缯也。○此“黄素诏”者，盖以白緻缯染为黄色以书诏。</span>
“是可忍也，孰不可忍也！今日便当决行此事。”入白太后，遂拔剑升辇，
<span class="c2">◎《说文》：辇，挽车也。从车，从，在车前引之。◎《汉书·袁盎传》：陛下从代来，郎官者上书疏，未尝不止辇受其言。◎又《外戚传》：成帝游于后庭，尝欲与班倢伃同辇载。◎《宋书·礼志五》云：辇车，《周礼》王后五路之卑者也。后宫中从容所乘，非王车也。</span>
帅殿中宿卫、苍头、官僮
<span class="c2">◎《汉书·鲍宣传》：苍头庐儿，皆用致富。◎孟康曰：黎民、黔首，黎、黔，皆黑也。汉名奴为苍头，非纯黑，以别于良人也。诸给殿中者所居为庐，苍头侍从因呼为庐儿。◎《后汉书·明德马皇后纪》：勅制僮御。◎《广雅》曰：僮、御，皆使者也。</span>
击战鼓，出云龙门。
<span class="c2">◎《御览·百八十三》《洛阳故宫名》有云龙门。◎《水经注》：神兽门东对云龙门，二门衡栿之上，皆刻云龙、风虎之状。◎《典引》：永平十七年，与贾逵等召诣云龙门。◎《东京赋》注：德阳殿东门称云龙门。◎又互见《夏侯玄传》注引《世语》。</span>
贾充自外而入，帝师溃散，犹称天子，手剑奋击，众莫敢逼。充帅厉将士，骑督成倅弟成济以矛进，
<span class="c2">◎胡三省曰：骑督，督骑兵。</span>
帝崩于师。时暴雨雷霆，晦冥。◎《魏末传》曰：贾充呼帐下督成济谓曰：
<span class="c2">◎《晋书·职官志》：诸公及开府位从公者，置帐下都督。</span>
“司马家事若败，汝等岂复有种乎？何不出击！”倅兄弟二人乃帅帐下人出，顾曰：“当杀邪？执邪？”充曰：“杀之。”兵交，帝曰：“放仗！”
<span class="c2">◎仗，剑戟总名。◎本志《钟会传》：姜维令兵悉放器仗。◎《蜀志·姜维传》：乃投戈放甲。◎《通鉴》：姜维得汉主敕命，乃令兵悉放仗。</span>
大将军士皆放仗。济兄弟因前刺帝，帝倒车下。</span>
皇太后令曰：“吾以不德，遭家不造，昔援立东海王子髦，以为明帝嗣，见其好书疏文章，冀可成济，而情性暴戾，日月滋甚。吾数呵责，遂更忿恚，造作丑逆不道之言以诬谤吾，遂隔绝两宫。其所言道，不可忍听，非天地所覆载。吾即密有令语大将军，不可以奉宗庙，恐颠覆社稷，死无面目以见先帝。大将军以其尚幼，谓当改心为善，殷勤执据。而此儿忿戾，所行益甚，举弩遥射吾宫，祝当令中吾项，
<span class="c1">宫殿重叠，举弩遥射，岂能中项？虚伪之词，不攻自破。</span>
箭亲堕吾前。吾语大将军，不可不废之，前后数次。
<span class="c1">宋本“次”作“十”。</span>
此儿具闻，自知罪重，便图为弑逆，赂遗吾左右人，令因吾服药，密行鸩毒，重相设计。事已觉露，直欲因际会举兵入西宫杀吾，
<span class="c1">据《汉晋春秋》、《魏氏春秋》所载，皆言“帝入白太后”，可证“举兵入西宫”之语为诬。</span>
出取大将军，呼侍中王沈、散骑常侍王业、
<span class="c1">◎《世语》曰：
<span class="c2">《世语》，各本皆误作“《国语》”，宋、元本不误。</span>
业，武陵人，
<span class="c2">武陵，见《武纪》建安十三年注。</span>
后为晋中护军。
<span class="c2">◎赵一清曰：《钟会传》注有王业字长绪，为王粲族兄凯之子，刘表之外孙。粲子被诛，文帝以业嗣粲。疑即其人也。◎梁章钜说同。◎李慈铭曰：魏有两王业，一山阳人，王弼之父，刘表外孙，官尚书郎，见《钟会传》注。◎弼按：山阳之王业为别一人，此王业为武陵人，赵说误。</span>
</span>
尚书王经，出怀中黄素诏示之，言今日便当施行。吾之危殆，过于累卵。
<span class="c1">◎《说苑》曰：晋灵公造九层之台，费用千金，谓左右曰：“敢有谏者斩。”荀息闻之，上书求见。灵公张弩持矢，见之。曰：“臣不敢谏也，臣能累十二博棋，加九鸡子其上。”公曰：“子为寡人作之。”荀息正颜色，定志意，以棋子置下，加九鸡子其上。左右惧慴息，灵公气息不续。公曰：“危哉，危哉！”荀息曰：“不危也，复有危于此者。”公曰：“愿见之。”荀息曰：“九层之台，三年不成，男不耕，女不织，国用空虚，邻国谋议将兴，社稷亡灭，君欲何望？”灵公曰：“寡人之过也，乃至于此！”即坏九层台也。</span>
吾老寡，岂复多惜余命邪？但伤先帝遗意不遂，社稷颠覆为痛耳。赖宗庙之灵，沈、业即驰语大将军，得先严警，
<span class="c1">◎何焯曰：观此二语，沈、业方为司马借以谢于天下，几与成济同戮矣。</span>
而此儿便将左右出云龙门，雷战鼓，躬自拔刃，与左右杂卫共入兵阵间，为前锋所害。
<span class="c1">出云龙，便非向太后。殒前锋，则狱有归宿。</span>
此儿既行悖逆不道，而又自陷大祸，重令吾悼心不可言。昔汉昌邑王以罪废为庶人，
<span class="c1">◎《汉书·昌邑哀王传》：群臣议，白孝昭皇后，废昌邑王贺归故国，赐汤沐邑二千户，国除为山阳郡。宣帝元康三年，封贺为海昏侯。</span>
此儿亦宜以民礼葬之，当令内外咸知此儿所行。
<span class="c1">此令欲盖弥彰，天下后世耳目岂能尽掩邪？適以增其丑耳。</span>
又尚书王经，凶逆无状，其收经及家属，皆诣廷尉。”
<span class="c1">经，事见《夏侯玄传》注。</span>

28. <span id="卷四·魏书四·三少帝纪第四-高贵乡公髦-28"></span>
庚寅，太傅孚、大将军文王、太尉柔、司徒冲稽首言：“伏见中令，故高贵乡公悖逆不道，自陷大祸，依汉昌邑王罪废故事，以民礼葬。臣等备位，不能匡救祸乱，式遏奸逆，奉令震悚，肝心悼慄。《春秋》之义，王者无外，而书‘襄王出居于郑’，不能事母，故绝之于位也。
<span class="c1">◎《春秋·僖公二十四年》：冬，天王出居于郑。◎杜注：襄王也。天子以天下为家，故所在称居。天子无外，而书出者，讥王蔽于匹夫之孝，不顾天下之重，因其辟母弟之难书出，言其自绝于周。</span>
今高贵乡公肆行不轨，几危社稷，自取倾覆，人神所绝，葬以民礼，诚当旧典。然臣等伏惟殿下仁慈过隆，虽存大义，犹垂哀矜，臣等之心实有不忍，以为可加恩，以王礼葬之。”太后从之。
<span class="c1">◎或曰：“从之”二字中几许血泪。</span>
<span class="c1">◎《汉晋春秋》曰：丁卯，葬高贵乡公于洛阳西北三十里瀍涧之滨。
<span class="c2">◎《水经》：瀍水出河南谷城县北山，东与千金渠合。又东过洛阳县南。又东过偃师县。又东入于洛。涧水出新安县南白石山，东南入于洛。《周书》曰：“我乃卜涧水东，瀍水西。”即是谓也。</span>
下车数乘，不设旌旄，
<span class="c2">◎宋本 “旄”作“旐”。◎周寿昌曰：下车数乘，不设旌旄。虽曰王礼，实用民礼也。司马昭之凶威何所不至，裴氏疑为过甚之言，亦何其不达邪！又案《御览》引《帝王世纪》曰“高贵乡公为太子舍人成济所害，年二十，以公礼葬之”，是并无王礼之说。</span>
百姓相聚而观之，曰：
<span class="c2">相，一本作“擁”。</span>
“是前日所杀天子也。”
<span class="c2">◎赵一清曰：详味此言，与故长安天子之语何异邪？呜呼！◎弼按：晋愍帝降于刘聪，聪使帝戎服执戟前导。见者指之曰：“此故长安天子也。”</span>
或掩面而泣，悲不自胜。◎臣松之以为：若但下车数乘，不设旌旐，何以为王礼葬乎？斯盖恶之过言，所谓不如是之甚者。</span>

29. <span id="卷四·魏书四·三少帝纪第四-高贵乡公髦-29"></span>
使使持节行中护军中垒将军司马炎北迎常道乡公璜嗣明帝后。
<span class="c1">◎何焯曰：以亲疏论，是时丕后尚有人。璜为宇之子，则操后也。当时惟昭之指，昭穆远近，莫敢议矣。</span>
辛卯，群公奏太后曰：
<span class="c1">◎胡三省曰：群公，自上公、三公至诸从公也。</span>
“殿下圣德光隆，宁济六合，而犹称令，与藩国同。请自今殿下令书，皆称诏制，如先代故事。”
<span class="c1">◎赵一清曰：欲以小节虚文欺媚明元，举朝皆贼党也。</span>

30. <span id="卷四·魏书四·三少帝纪第四-高贵乡公髦-30"></span>
癸卯，大将军固让相国、晋公、九锡之宠。太后诏曰：“夫有功不隐，《周易》大义，成人之美，古贤所尚，今听所执，出表示外，以章公之谦光焉。”

31. <span id="卷四·魏书四·三少帝纪第四-高贵乡公髦-31"></span>
戊申，大将军文王上言：“高贵乡公率将从驾人兵，拔刃鸣金鼓向臣所止；
<span class="c1">◎《洛阳伽蓝记》：延年里刘腾宅东有太仆寺，寺东有乘黄署，署东有武库署，即魏相国司马文王府。</span>
惧兵刃相接，即敕将士不得有所伤害，违令以军法从事。骑督成倅弟太子舍人济，横入兵陈伤公，遂至陨命；辄收济行军法。臣闻人臣之节，有死无二，事上之义，不敢逃难。前者变故卒至，祸同发机，诚欲委身守死，唯命所裁。
<span class="c1">◎或曰：自道逆迹，于其展转处见之。“向臣所止”，讨贼明矣；“敕无杀害”，用兵审矣；“横入兵阵”，行弑逆矣；“诚欲守死”，转抗战矣。天使贼臣，自供其丑。成济之事，史家隐之，但备载书诏，而昭弑君之实不可掩矣。</span>
然惟本谋乃欲上危皇太后，倾覆宗庙。臣忝当大任，义在安国，惧虽身死，罪责弥重。欲遵伊、周之权，以安社稷之难，即骆驿申敕，不得迫近辇舆，而济遽入阵间，以致大变。哀怛痛恨，五内摧裂，不知何地可以陨坠？科律大逆无道，父母妻子同产皆斩。济凶戾悖逆，干国乱纪，罪不容诛。辄敕侍御史收济家属，付廷尉，结正其罪。”
<span class="c1">◎《魏氏春秋》曰：成济兄弟不即伏罪，袒而升屋，丑言悖慢；自下射之，方殪。
<span class="c2">宋、元本、冯本“方”作“乃”。</span>
</span>
太后诏曰：“夫五刑之罪，莫大于不孝。夫人有子不孝，尚告治之，此儿岂复成人主邪？吾妇人不达大义，以谓济不得便为大逆也。然大将军志意恳切，发言恻怆，故听如所奏。当班下远近，使知本末也。”
<span class="c1">◎《晋书·文帝纪》：庚寅，帝奏：“成济干国乱纪，罪不容诛，辄收济家属付廷尉。”太后从之，夷济三族。◎丁国钧曰：文帝借济以掩人耳目，非真讨贼也。《魏志》言“收济家属，付廷尉，正罪”，《晋纪》言“夷族”，皆空文欺世。《荀勖传》有“今成倅刑止其身”语，乃当时实录，可证纪文之诬也。</span>
<span class="c1">◎《世语》曰：初，青龙中，石苞鬻铁于长安，得见司马宣王，宣王知焉。
<span class="c2">◎《晋书·石苞传》：苞字仲容，渤海南皮人。贩铁于邺市。迁景帝中护军司马。宣帝闻苞好色薄行，以让景帝。◎赵一清曰：《世语》以为受知宣帝，似为乖爽。</span>
后擢为尚书郎，历青州刺史、镇东将军。甘露中入朝，当还，辞高贵乡公，留中尽日。文王遣人要令过。文王问苞：“何淹留也？”苞曰：“非常人也。”明日发至荥阳，数日而难作。
<span class="c2">◎《苞传》：苞代王基都督扬州诸军事。入朝，当还，辞高贵乡公，留语尽日。既出，白文帝曰：“非常主也。”数日而有成济之事。◎《晋书·华表传》：正元初，〖正元初，当作“甘露中”。〗石苞来朝，盛称高贵乡公，以为魏武更生。时闻者流汗沾背。表惧祸作，频称疾归下舍。◎《御览·三百八十七》引王隐《晋书》曰：侍中石苞朝出，表问国家何如，苞曰：“武帝更生也。”表闻，汗出沾背。◎姚范曰：司马昭废立之计蓄之已久，而石苞更促之，故高贵乡公云“吾不能坐受废辱”。云龙门之举当迫于势，不能须臾耳。</span>
</span>

32. <span id="卷四·魏书四·三少帝纪第四-高贵乡公髦-32"></span>
六月癸丑，诏曰：“古者人君之为名字，难犯而易讳。今常道乡公讳字甚难避，其朝臣博议改易，列奏。”
<span class="c1">监本“奏”作“奉”，误。</span>

## 陈留王奂

1. <span id="卷四·魏书四·三少帝纪第四-陈留王奂-1"></span>
陈留王讳奂，字景明，武帝孙，燕王宇子也。
<span class="c1">至是明帝无嗣矣，尚谓“嗣明帝后”，将谁欺邪？</span>
甘露二年，
<span class="c1">宋本“二”作“三”，《水经注》及《御览》引同。</span>
封安次县常道乡公。
<span class="c1">◎《郡国志》：幽州广阳郡安次。◎《一统志》：安次故城，今顺天府东安县西北四十里。◎《水经·圣水注》：圣水又东，左会白祀沟，沟水出光阳县之娄城东，东南迳常道城西，故乡亭也。西去良乡城四十里，魏少帝璜甘露三年所封也。◎《一统志》：常道乡，今东安县西北五十里。◎洪亮吉曰：燕国，汉置，后国除作广阳郡，魏因之；至太和六年，复作国，下邳王宇徙封此。安次，汉旧县，属广阳郡，至魏属燕国也。</span>
高贵乡公卒，公卿议迎立公。
<span class="c1">◎公时年十五。◎《晋书·武帝纪》：迎常道乡公于东武阳。◎《通鉴》：迎常道乡公璜于邺。</span>
六月甲寅，入于洛阳，见皇太后，是日即皇帝位于太极前殿，
<span class="c1">太极殿，见《明纪》青龙三年。</span>
大赦，改年，赐民爵及谷帛各有差。

2. <span id="卷四·魏书四·三少帝纪第四-陈留王奂-2"></span>
景元元年夏六月丙辰，进大将军司马文王位为相国，封晋公，增封二郡，并前满十，加九锡之礼，一如前奏；
<span class="c1">◎潘眉曰：前甘露三年封邑八郡。八郡者，并州之太原、上党、西河、乐平、新兴、雁门，司州之河东、平阳也；此增二郡，则司州之弘农、雍州之冯翊，皆晋故壤。◎梁章钜曰：前甘露三年夏五月，命大将军司马文王为相国，封晋公，食邑八郡，加之九锡，文王前后九让乃止，故此云“一如前诏”。各本皆误作“奏”。◎沈家本曰：景元二年、四年并有“一如前诏”之文，此“奏”当作“诏”之证。</span>
诸群从子弟，其未有侯者皆封亭侯，赐钱千万，帛万匹。文王固让，乃止。己未，故汉献帝夫人节薨，
<span class="c1">◎陈景云曰：《续汉书》“曹腾父名节”，太和诏书所称“处士君”者也，于献穆为高祖，不应上犯祖讳，必有一误。◎赵一清曰：处士之称，不见太和诏书，
<span class="c2">本志《刘晔传》载明帝诏“至于高皇之父处士君，潜脩德让，行动神明”，少章盖据此。赵说“不见太和诏书”，误。</span>
见于《宋书·礼志》，然既号为处士，则非阉宦矣，与《后汉书》之“曹节，字业伟”者是两人。〖◎弼按：“业”当作“元”。〗但祖讳不避，则不得其说耳。
<span class="c2">说又见《武纪》卷首“腾父节”、 “《兵书接要》”诸处集解。</span>
</span>
帝临于华林园，
<span class="c1">华林园，见《文纪》黄初四年注。</span>
使使持节追谥夫人为献穆皇后。
<span class="c1">◎《谥法》曰：布德执义曰穆。◎何焯曰：高贵乡公弑崩之事，献穆犹亲见之；常道乡公薨于晋太安元年，则又晋室大乱，赵王伦盗篡反正之后也，噫！</span>
及葬，车服制度皆如汉氏故事。
<span class="c1">◎范《书·献穆曹皇后纪》：魏景元元年薨，合葬禅陵，车服礼仪皆依汉制。</span>
癸亥，以尚书右仆射王观为司空，冬十月，观薨。

3. <span id="卷四·魏书四·三少帝纪第四-陈留王奂-3"></span>
十一月，燕王上表贺冬至，称臣。诏曰：“古之王者，或有所不臣，王将宜依此义。表不称臣乎！又当为报。夫后大宗者，降其私亲，况所继者重邪！若便同之臣妾，亦情所未安。其皆依礼典处当，
<span class="c1">◎吴金华曰：处当，犹今语“办理”、“处置”之类。</span>
务尽其宜。”
<span class="c1">《通典·六十七》载此招，字句稍异，录于下。诏曰：“古之王者，或有不臣，今王宜依此，表不称臣乎！又当为报答。夫系大宗者，降其私亲，况所系者重邪！若使同之臣妾，朕所未安。其皆依礼据典，当务尽其仪。”</span>
有司奏，以为“礼莫崇于尊祖，制莫大于正典。
<span class="c1">《通典》作 “制莫重于王典”。</span>
陛下稽德期运，抚临万国，绍大宗之重，
<span class="c1">宋本“大”作“太”。</span>
隆三祖之基。伏惟燕王体尊戚属，
<span class="c1">《通典》“体”作“礼”。</span>
正位藩服，躬秉虔肃，率蹈恭德以先万国；其于正典，
<span class="c1">《通典》“正”作“王”。</span>
阐济大顺，所不得制。圣朝诚宜崇以非常之制，奉以不臣之礼。臣等平议
<span class="c1">《通典》“平”作“评”。</span>
以为燕王章表，可听如旧式。
<span class="c1">◎何焯曰：章表称臣，于心有所不安，不臣可也。当更取北魏清河王事参之，不至如周世宗之野差顺耳。</span>
中诏所施，或存好问，准之义类，则‘宴觌之族’也，
<span class="c1">◎宴，一作“燕”。◎何焯曰：○《礼·文王世子篇》云：与族燕，则公与父兄齿。○又曰：公与族燕则以齿，而孝弟之道达矣。○又曰：公族朝于内朝，虽有贵者以齿。○所谓燕觌之敬，“宴”、“燕”通用，“族”乃“敬”字之讹。</span>
可少顺圣敬，加崇仪称，示不敢斥，宜曰‘皇帝敬问大王侍御’。至于制书，国之正典，
<span class="c1">《通典》“正”作“旧”。</span>
朝廷所以辨章公制，宣昭轨仪于天下者也，宜循法，故曰‘制诏燕王’。凡诏命、制书、奏事、上书诸称燕王者，可皆上平。
<span class="c1">《通典》作“皆云上字”。</span>
其非宗庙助祭之事，皆不得称王名，奏事、上书、文书及吏民皆不得触王讳，
<span class="c1">◎姚范曰：向以为生者不得言讳，此云“吏民不得触王讳”，则生言讳亦有本。</span>
以彰殊礼，加于群后。上遵正典尊祖之制，
<span class="c1">宋本“正”作“王”；《通典》同。</span>
俯顺圣敬烝烝之心，
<span class="c1">《通典》作“俯顺圣旨敬承之心”。</span>
二者不愆，礼实宜之，可普告施行。”

4. <span id="卷四·魏书四·三少帝纪第四-陈留王奂-4"></span>
十二月甲申，黄龙见华阴县井中。
<span class="c1">◎《郡国志》：司隶弘农郡华阴，故属京兆，有太华山。◎《一统志》：华阴故城，今陕西同州府华阴县东南。</span>
甲午，以司隶校尉王祥为司空。
<span class="c1">◎赵一清曰：○《寰宇记》卷三云：陈留王奂合河南等五郡置司州。○《十三州志》云：京师之州，司隶校尉掌焉，故曰“司州”。◎洪亮吉曰：司州，魏受禅都洛阳，陈留王奂以汉司隶所部三河、宏农四郡，及分河东所立之平阳，分河南所立之荥阳，置司州，治河南。◎吴增僅曰：○《后汉书·百官志第五》注引《献帝起居注》：建安十八年三月，省州并郡，复《禹贡》九州。○省司隶部，以其郡分属豫、冀、雍三州。豫得河南郡，雍得京兆、扶风、冯翊、宏农四郡，冀得河东、河内二郡。其后三辅遂长隶雍州，而司隶何时复置，三河、宏农何时还属，史无明文。据《晋志》“魏氏受禅，置司州”，然魏因汉旧，但有司隶校尉，无司州刺史；又并、凉等州皆复置于黄初元年，以是互证，知《晋志》所云“魏置司州”者，即复置司隶也。案《晋志》云“魏氏受禅，司隶所部河南、河东、河内、宏农、平阳，
<span class="c2">“平阳”上脱“冀州之”三字。</span>
合五郡，置司州”，晋遂定名司州。而《元和志》、《寰宇记》则云“陈留王合三河、宏农、平阳五郡，置司州”，《资治通鉴》云“太康元年，以司隶部置司州”。今考司州之名，魏时屡见，《吴志·孙权传》“吴、蜀通好，交分天下，其司州之土，以函谷关为界”，此司州之名载之当时盟约者；《晋书·文帝纪》“魏甘露三年，以司州之河东、平阳等郡，封司马昭为晋公”，此司州之名载之当时诏策者；《魏志·杜畿传》杜恕上疏，以兖、豫、司、冀四州并称，此司州之名载之当时疏奏者。皆非由后言之也。以《晋志》、《通鉴》之文证之，可见魏时司隶但通称曰“司州”，至晋太康元年始定名耳，洪《志》误据《元和志》等书，又误增荥阳一郡，今不从。◎谢鍾英曰：《杜恕传》、《孙权传》所言，皆纪当时语，是司州置于文、明之世。洪氏从《晋志》、《元和志》，谓“陈留王置”，非也。◎弼按：○《晋书·王祥传》：高贵乡公即位，与定策功，封关内侯，拜光禄勋，转司隶校尉，从讨毌丘俭，迁太常，封万岁亭侯。天子幸太学，命祥为三老。及高贵乡公之弑也，祥号哭曰“老臣无状”，涕泗交流。顷之，拜司空。○据晋史，祥由太常拜司空，与《魏志》不合。</span>

5. <span id="卷四·魏书四·三少帝纪第四-陈留王奂-5"></span>
二年夏五月朔，
<span class="c1">“朔”上当据晋、宋志补“丁未”二字。</span>
日有食之。秋七月，乐浪外夷韩、濊貊各率其属来朝贡。
<span class="c1">◎乐浪，见《明纪》青龙元年。韩、濊貊，见后《东夷传》。◎《通鉴》云：是岁，鲜卑索头部大人拓拔力微始遣其子沙漠汗入贡，因留为质。力微之先，世居北荒，后南迁，居匈奴故地，复徙居定襄之盛乐，部众浸盛，诸部皆畏服之。◎胡三省曰：拓跋氏始见于此，鲜卑轲比能与魏为敌者也。轲比能死，北边差安，而拓拔氏盛矣，为后魏张本。汉定襄郡有成乐县，后汉属云中郡，建安二十年并云中、定襄、五原、朔方为新兴郡，郡止置一县，以属新兴，而盛乐故县弃之荒外，故力微得居之。后魏既盛，南都平城，置盛乐宫于其地，永熙中又置盛乐郡。◎弼按：此为是年关系重要之事，特补注于此。</span>
八月戊寅，赵王幹薨。甲寅，复命大将军进爵晋公，加位相国，备礼崇锡，一如前诏；又固辞，乃止。
<span class="c1">◎陈景云曰：以戊寅推之，是月不当复有甲寅，两“寅”字定有一误。《晋书·文帝纪》“致晋公茅土九锡”，《通鉴》“复命司马昭进爵位”，并系甲寅，则似误在戊寅也。◎潘眉曰：甲寅当系在九月，戊寅、甲寅相去四十七日也。</span>

6. <span id="卷四·魏书四·三少帝纪第四-陈留王奂-6"></span>
三年春二月，青龙见于轵县井中。
<span class="c1">轵县，见《高贵乡公纪》甘露元年。</span>
夏四月，辽东郡言肃慎国遣使重译入贡，
<span class="c1">◎肃慎，见《明纪》青龙四年，又详见本志《东夷传·挹娄传》。◎《晋书·四夷传》：肃慎氏，一名挹娄，周武王时献其楛矢、石砮。逮于周公辅成王，复遣使入贺。尔后千余年，虽秦、汉之盛，莫之致也。及文帝作相，魏景元末，来贡楛矢、石砮、弓甲、貂皮之属。魏帝诏归于相府，赐其王（褥）〈傉〉鸡锦罽、绵帛。</span>
献其国弓三十张，长三尺五寸，楛矢长一尺八寸，石砮三百枚，皮骨铁杂铠二十领，貂皮四百枚。冬十月，蜀大将姜维寇洮阳，
<span class="c1">◎《水经·河水注》：○洮水东北流，迳洮阳曾城北。○《沙州记》曰：嵹城东北三百里有曾城，城临洮水者也。○建初二年，羌攻南部都尉于临洮，上遣马防、耿恭救之，诸羌退聚洮阳，即此城也。◎胡三省曰：○洮阳，洮水之阳也。洮水之阴魏不置郡县，维渡洮而攻之也。○《沙州记》曰：嵹城东北三百里有曾城，临洮水，曰洮阳城。○杜佑曰：临洮郡城本洮阳，城临洮水。○洮，土刀翻。◎《方舆纪要》卷六十：临潭城在陕西洮州卫西南七十里，即古洮阳城，亦谓之曾城。姜维伐魏，侵洮阳，即此。◎董祐诚曰：今甘肃巩昌府洮州厅西南七十里故城，即洮阳城。◎张庚《通鉴纲目释地纠谬》云：《集览》、《质实》以洮阳为广西桂林府全州之洮阳县，
<span class="c2">《集览》，元王幼学《通鉴纲目集览》。《质实》，明冯智舒《通鉴纲目质实》。</span>
误。◎弼按：吴熙载泛指洮阳在洮水西北，青海和硕特前头旗之东者，亦误也。</span>
镇西将军邓艾拒之，
<span class="c1">◎《邓艾传》：甘露元年，为镇西将军。二年，迁征西将军。◎今犹书“镇西”者，误也。</span>
破维于侯和，
<span class="c1">◎胡三省曰：○《水经注》：洮水迳洮阳城，又东迳共和山南。〖共，一作“洪”。〗城在四山中，又东迳迷和城北。○意侯和即此地也。◎《方舆纪要》卷六十：侯和城在洮州卫南，一曰泥和城。案，侯和、迷和、泥和、洪和即一城也，音转耳。◎董祐诚曰：今岷州西。◎谢鍾英曰：今洮州厅南，洮水之南。◎弼按：《通鉴纲目》谓“侯和”为“佚和”，《一统志》谓“洪和故城，今洮州卫治”，张庚谓“侯和在洮州卫东”，吴熙载谓“侯和在岷州西北”，均误。谢说是，盖据《水经注》“洮水又东迳迷和城北”之语也。</span>
维遁走。
<span class="c1">◎《蜀志·维传》：维为邓艾所破，还住沓中，不复还成都。◎《华阳国志》：维恶黄皓恣擅，求沓中种麦，以避内逼。◎胡三省曰：司马昭因是决计绊维于沓中而伐蜀。</span>
是岁，诏祀故军祭酒郭嘉于太祖庙庭。
<span class="c1">军祭酒，详见《武纪》建安三年。</span>

7. <span id="卷四·魏书四·三少帝纪第四-陈留王奂-7"></span>
四年春二月，复命大将军进位爵赐一如前诏，
<span class="c1">◎胡三省曰：如元年之诏也。</span>
又固辞，乃止。

8. <span id="卷四·魏书四·三少帝纪第四-陈留王奂-8"></span>
夏五月，诏曰：“蜀，蕞尔小国，
<span class="c1">◎《左传·昭公七年》：子产曰：“郑虽无腆，抑谚曰： ‘蕞尔国’。”◎杜注：蕞，小貌。</span>
土狭民寡，而姜维虐用其众，曾无废志；往岁破败之后，犹复耕种沓中，
<span class="c1">◎维耕种沓中，注见前。◎胡三省曰：沓中在诸羌中，即沙漒之地。晋张骏据河西，因前赵之乱，收河南地，至于狄道，置武街、石门、侯和、漒川、甘松五屯护军，与后赵分境。乞伏炽盘攻漒川，师次沓中，则侯和之地在塞内，沓中之地在羌中，明矣。◎谢鍾英曰：沓中在洮州西南西倾山之南。</span>
刻剥众羌，劳役无已，民不堪命。夫兼弱攻昧，武之善经；
<span class="c1">◎《左传·宣公十二年》：随武子曰：“兼弱攻昧，武之善经也。”◎杜注：昧，昏乱也。经，法也。</span>
致人而不致于人，兵家之上略。
<span class="c1">◎《孙子·虚实篇》：故善战者，致人而不致于人。◎王晢曰：致人者，以佚乘其劳；致于人者，以劳乘其佚。</span>
蜀所恃赖，唯维而已，因其远离巢窟，用力为易。今使征西将军邓艾督帅诸军，趣甘松、沓中
<span class="c1">甘松在今四川松潘厅西北三百里，洮州厅之西南，江水发源处，详见《邓艾传》。</span>
以罗取维，雍州刺史诸葛绪督诸军趣武都、高楼，
<span class="c1">◎《文馆词林》“武都”作“武街”。武都，见《武纪》建安二十年。◎赵一清曰：○《方舆纪要》：他楼城在平凉府镇原县北百里。○“高”、“他”，声之转。◎弼按：平凉府远在东北，与武都无涉，非诸葛绪进兵之道，赵说误。《晋书·文帝纪》“雍州刺史诸葛绪自祁山军于武街，绝维归路”，本志《钟会传》“绪趣武街、桥头，绝维归路”，《通鉴》“诸葛绪督三万余人，自祁山趣武街、桥头，绝维归路”，李贤曰“下辨县属武都郡，旧名武街城”，盖绪由祁山趣武都，又由武都至桥头。武都，今甘肃阶州成县。桥头，今阶州文县。若东北之平凉，何能绝其归路乎？◎谢鍾英曰：武都，即武街。高楼，桥头之讹也。◎桥头，见《邓艾传》。</span>
首尾踧讨。
<span class="c1">“踧”与“蹙”同。</span>
若擒维，便当东西并进，扫灭巴蜀也。”又命镇西将军钟会由骆谷伐蜀。
<span class="c1">◎骆谷，在陕西西安府盩厔县西南百二十里，详见《曹爽传》、《钟会传》。◎《晋书·文帝纪》：于是征四方之兵十八万。秋八月，军发洛阳，大赉将士，陈师誓众。将军邓敦谓蜀未可讨，帝斩以徇。</span>

9. <span id="卷四·魏书四·三少帝纪第四-陈留王奂-9"></span>
秋九月，太尉高柔薨。
<span class="c1">时年九十。</span>
冬十月甲寅，复命大将军进位爵赐一如前诏。
<span class="c1">◎《晋书·文帝纪》：东十月，天子以诸侯献捷交至，〖“侯”当作“将”。〗乃申前命曰：朕以寡德，获承天序，嗣我祖宗之洪烈。遭家多难，不明于训。曩者奸逆屡兴，方寇内侮，大惧沦丧四海，以堕三祖之弘业。惟公经德履哲，明允广深，迪宣武文，世作保傅，以辅乂皇家。栉风沐雨，周旋征伐，劬劳王室，二十有余载。毗翼前人，乃断大政，克厌不端，维安社稷。暨俭、钦之乱，公绥援有众，分命兴师，统纪有方，用缉宁淮浦。其后巴蜀屡侵，西土不靖，公奇画指授，制胜千里。是以段谷之战，乘衅大捷，斩将搴旗，效首万计。孙峻猾夏，致寇徐方，戎车首路，威灵先迈，黄钺未启，鲸鲵窜迹。孙壹构隙，自相疑阻，幽鉴远照，奇策洞微，远人归命，作藩南夏，爰授锐卒，毕力戎行。暨诸葛诞，滔天作逆，称兵扬、楚，钦、咨逋罪，同恶相济，帅其蝥贼，以入寿春，凭阻淮山，敢距王命。公躬擐甲胄，龚行天罚，玄谋庙算，遵养时晦。奇兵震击，而朱异摧破；神变应机，而全琮稽服；取乱攻昧，而高墉不守。兼九伐之弘略，究五兵之正度，用能战不穷武，而大敌歼溃；旗不再麾，而元憝授首。收勍吴之隽臣，系亡命之逋虏。交臂屈膝，委命下吏，俘馘十万积尸成京。雪宗庙之滞耻，拯兆庶之艰难。扫平区域，信威吴会，遂戢干戈，靖我疆土，天地鬼神，罔不获乂。乃者王室之难，变起萧墙，赖公之灵，弘济艰险。宗庙危而获安，社稷坠而复宁。忠格皇天，功济六合。是用畴咨古训，稽诸典籍，命公崇位相国，加于群后，启土参墟，封以晋域。所以方轨齐、鲁，翰屏帝室。而公远蹈谦损，深履冲让，固辞策命，至于八九。朕重违让德，抑礼亏制，以彰公志，于今四载。上阙在昔建侯之典，下违兆庶具瞻之望。惟公严虔王度，阐济大猷，敦尚纯朴，省繇节用，务穑劝分，九野康乂。耆叟荷崇养之德，鳏寡蒙矜恤之施，仁风兴于中夏，流泽布于遐荒。是以东夷西戎，南蛮北狄，狂狡贪悍，世为寇雠者，皆感义怀惠，款塞内附，或委命纳贡，或求置官司。九服之外，绝域之氓，旷世所希至者，咸浮海来享，鼓舞王德，前后至者八百七十余万口。海隅幽裔，无思不服；虽西旅远贡，越裳九译，义无以逾。维翼朕躬，下匡万国，思靖殊方，宁济八极。以庸蜀未宾，蛮荆作猾，潜谋独断，整军经武。简练将帅，授以成策，始践贼境，应时摧陷。狂狡奔北，首尾震溃，禽其戎帅，屠其城邑。巴汉震叠，江源云彻，地平天成，诚在斯举。公有济六合之勋，加以茂德，实总百揆，允厘庶政。敦五品以崇仁，恢六典以敷训。而靖恭夙夜，劳谦昧旦，虽尚父之左右文、武，周公之勤劳王家，罔以加焉。昔先王选建明德，光启诸侯，体国经野，方制五等。所以藩翼王畿，垂祚百世也。故齐、鲁之封，于周为弘，山川土田，邦畿七百，官司典策，制殊群后。惠、襄之难，桓、文以翼戴之劳，犹受锡命之礼，咸用光畴大德，作范于后。惟公功迈于前烈，而赏阙于旧式，百辟于邑，人神同恨焉，岂可以公谦冲而久淹弘典哉？今以并州之太原、上党、西河、乐平、新兴、雁门，司州之河东、平阳、弘农，雍州之冯翊，凡十郡，南至于华，北至于陉，东至于壶口，西逾于河，提封之数，方七百里，皆晋之故壤，唐叔受之，世作盟主，实纪纲诸夏，用率旧职。爰胙兹土，封公为晋公。命使持节兼司徒司隶校尉陔即授印绶策书，金兽符第一至第五，竹使符第一至第十。锡之玄土，苴以白茅，建尔国家，以永藩魏室。昔在周、召，并以公侯，入作保傅。其在近代，酂侯萧何，实以相国，光尹汉朝。随时之制，礼亦宜之。今进公位为相国，加绿綟绶。又加公九锡，其敬听后命。以公思弘大猷，崇正典礼，仪刑作范，旁训四方，是用锡公大辂、戎辂各一，玄牡二驷。公道和阴阳，敬授人时，啬夫反本，农殖维丰，是用锡公衮冕之服，赤舄副焉。公光敷显德，惠下以和，敬信思顺，庶尹允谐，是用锡公轩悬之乐、六佾之舞。公镇靖宇宙，翼播声教，海外怀服，荒裔款附，殊方驰义，诸夏顺轨，是用锡公朱户以居。公简贤料材，营求俊逸，爰升多士，寘彼周行，是用锡公纳陛以登。公严恭寅畏，底平四国，式遏寇虐，苛厉不作，是用锡公武贲之士三百人。公明慎用刑，简恤大中，章厥天威，以纠不虔，是用锡公鈇钺各一。公爰整六军，典司征伐，犯命陵正，乃维诛殛，是用锡公彤弓一、彤矢百、玈弓十、玈矢千。公飨祀蒸蒸，孝思维则，笃诚之至，通于神明，是用锡公秬鬯一卣，圭瓒副焉。晋国置官司以下，率由旧式。往钦哉！祗服朕命，弘敷训典，光泽庶方，永终尔明德，丕显余一人之休命。公卿将校皆诣府喻旨，帝以礼辞让。司空郑冲〖“司空”当作“司徒”。〗率群官劝进，帝乃受命。◎胡三省曰：始受相国、晋公、九锡之命。</span>
癸卯，立皇后卞氏，
<span class="c1">卞太后弟秉之孙女也。</span>
十一月，大赦。

10. <span id="卷四·魏书四·三少帝纪第四-陈留王奂-10"></span>
自邓艾、钟会率众伐蜀，所至辄克。
<span class="c1">详见邓艾、钟会传。</span>
是月，蜀主刘禅诣艾降，巴蜀皆平。
<span class="c1">◎《晋书·文帝纪》：十一月，邓艾帅万余人自阴平踰绝险至江油，破蜀将诸葛瞻于绵竹，斩瞻，传首。进军雒县，刘禅降。天子命晋公以相国总百揆，于是上节传，去侍中、大都督、录尚书之号焉。</span>
十二月庚戌，以司徒郑冲为太保。
<span class="c1">◎《晋书·职官志》：太宰、太傅、太保，周之三公官也。魏初唯置太傅，以钟繇为之；末年又置太保，以郑冲为之。◎《冲传》：拜太保，位在三司之上。冲虽位阶台辅，而不预世事。◎弼按：此所以酬劝进也。</span>
壬子，分益州为梁州。
<span class="c1">◎《郡国志》：益州，领汉中、巴郡、广汉、蜀郡、犍为、牂牁、越巂、益州、永昌、广汉蜀国、蜀郡属国、犍为属国。益州刺史部，郡、国十二，县、道一百六十八。◎《晋书·地理志》：益州按《禹贡》及舜十二牧俱为梁州之域，周合梁于雍，则又为雍州之地。《春秋元命包》云：“参伐流为益州，益之为言厄也。”言其所在之地险厄也，亦曰疆壤益大，故以名焉。始秦惠王灭蜀置郡，以张若为蜀守。及始皇置三十六郡，蜀郡之名不改。汉初有汉中、巴、蜀。高祖六年，分蜀置广汉，凡为四郡。武帝开西南夷，更置犍为、牂牁、越巂、益州四郡，凡八郡，遂置益州统焉，益州盖始此也。及后汉明帝以新附置永昌郡。安帝又以诸道置蜀、广汉、犍为三郡属国都尉。及灵帝，又以汶江、蚕陵、广柔三县立汶山郡。献帝初平元年，刘璋分巴郡立永宁郡。建安六年，改永宁为巴东，以巴郡为巴西，又立涪陵郡。二十一年，刘备分巴郡立固陵郡。蜀章武元年，又改固陵为巴东郡，巴西郡为巴郡，又分广汉立梓潼郡，分犍为立江阳郡，以蜀郡属国为汉嘉郡，以犍为属国为朱提郡。刘禅建兴二年，改益州郡为建宁郡，广汉属国为阴平郡，分建宁、永昌立云南郡，分建宁、牂牁立兴古郡，分广汉立东广汉郡。魏景元中，蜀平，省东广汉郡。及武帝泰始二年，分益州置梁州，以汉中属焉。益州统蜀郡、犍为、汶山、汉嘉、江阳、朱提、越嶲、牂牁八郡，县四十四；梁州统汉中、梓潼、广汉、新都、涪陵、巴郡、巴西、巴东八郡，县四十四。泰始七年，又分益州置宁州，统云南、兴古、建宁、永昌四郡，县四十五。◎《宋书·州郡志》“魏景元四年，平蜀，复立梁州，治汉中南郑；益州治成都”，与本志相合，而《晋志》言泰始二年立梁州，〖又云“三年”。〗何以互相歧异？盖景元四年已届年终，虽有此诏，未及施行，而咸熙、泰始之间，本止两年，中经邓、钟之乱，扰攘数月，且时方经营禅代，无暇计及建设，故分疆书界至泰始三年而始定也。</span>
癸丑，特赦益州士民，复除租赋之半五年。乙卯，以征西将军邓艾为太尉，镇西将军钟会为司徒。
<span class="c1">◎胡三省曰：赏平蜀之功也。</span>
皇太后崩。
<span class="c1">◎宋、元本“五年”提行，误。◎官本《考证》卢明楷曰：各本俱误以“五年”为纪年之五年。按景元四年十一月巴蜀平，十二月加邓艾、钟会等爵，并非隔年之事，盖此“复除租赋之半五年”，即如文帝黄初二年注中“令天下听内徙，复五年”之意。◎钱大昭曰： “复除租赋之半五年”者，谓五岁之内，每岁租赋尽复除其半也。癸丑与乙卯仅隔一日，汲古阁本以“五年”提行，非也。景元无五年，《文献通考·国用门》引此条，不连“五年”二字，知宋本已误矣。◎潘眉曰：推是年十二月壬辰朔；癸丑，二十二日；乙卯，二十四日也。今本以“乙卯”为五年乙卯，大谬。后募蜀人内徙，至复除二十岁。◎李慈铭曰：“五年”二字误衍，当以“乙卯”接“半”字下。◎弼按：《邓艾传》“十二月，诏以艾为太尉”，《钟会传》“十二月，诏以会为司徒”，《明元郭后传》“后于景元四年十二月崩”，此皆四年十二月事，无可疑者。《晋书·文帝纪》“表邓艾为太尉，钟会为司徒”，亦系于景元四年，《通鉴》亦同。平吴之后，将吏渡江复十年，百姓及百工复二十年，则此“复五年之半”犹为少也。李说误。景元本有五年，《钟会传》“会以五年正月十五日至”，《蜀志·后主传》“景元五年三月丁亥，策命刘禅为安乐县公”可证。至五月甲戌，始改元咸熙，诸说谓“景元无五年”者，亦误。</span>

11. <span id="卷四·魏书四·三少帝纪第四-陈留王奂-11"></span>
咸熙元年春正月壬辰，
<span class="c1">◎官本《考证》李龙官曰：按前乙卯，后甲子，中间不应有壬辰，作“壬戌”为是。今据何焯校本改正。◎陈景云曰：下文“二月辛卯”，则知辛卯是二月朔，壬辰为二月二日也。</span>
槛车征邓艾。
<span class="c1">◎刘熙《释名》：槛车上施栏槛，以格猛兽，亦囚禁罪人之车也。◎《晋书·文帝纪》：钟会潜谋叛逆，因密使谮艾。◎本志《钟会传》：会内有异志，因邓艾承制专事，密白艾有反状，于是诏书槛车征艾。</span>
甲子，行幸长安。
<span class="c1">◎《晋书·文帝纪》：乙丑，帝奉天子西征，次于长安。是时，魏诸王侯悉在邺城，命从事中郎山涛行军司事，镇于邺。◎何焯曰：郭太后在殡，盖墨绖而出也。◎弼按：此仍袭讨诸葛诞挟两宫以行之策，而又防制邺中，权奸谋虑，可谓周矣。</span>
壬申，使使者以璧币祀华山。
<span class="c1">◎《尚书·武成》：归马于华山之阳。◎《周礼·夏官·职方氏》：河南曰豫州，其山镇曰华山。◎《山海经》：太华之山，削成而四方，其高五千仞，其广十里。◎《汉书·地理志》：京兆尹华阴县，太华山在南，有祠，豫州山。◎《一统志》：太华山在华阴县南，即西岳也。◎华阴，后汉改属弘农郡，见前景元元年。</span>
是月，钟会反于蜀，为众所讨；邓艾亦见杀。
<span class="c1">详见邓艾、钟会传。</span>
二月辛卯，特赦诸在益土者。
<span class="c1">◎《通鉴》：二月丙辰，车驾还洛阳。◎《纪》失书。</span>
庚申，葬明元郭后。三月丁丑，以司空王祥为太尉，征北将军何曾为司徒，尚书左仆射荀顗为司空。
<span class="c1">顗，见《荀彧传》。</span>
己卯，进晋公爵为王，封十郡，并前二十。
<span class="c1">甘露三年封晋公，食邑八郡，景元元年增封二郡，至是又增封十郡，凡二十郡。</span>
<span class="c1">◎《汉晋春秋》曰：晋公既进爵为王，太尉王祥、司徒何曾、司空荀顗并诣王。顗曰：“相王尊重，何侯与一朝之臣皆已尽敬，
<span class="c2">◎胡三省曰：何侯，谓何曾。一朝之臣，谓举魏朝之臣也。◎《晋书·何曾传》：文帝为晋王，曾与高柔、郑冲俱为三公，将入见，曾独致拜尽敬，二人犹揖而已。◎钱大昕曰：高柔卒于景元四年，司马昭未为晋王；至咸熙元年封王，其时三公则太尉王祥、司空荀顗也，《传》误。◎弼按：诸史所载虽有异同，然何曾屈膝则为不可掩之事实也。</span>
今日便当相率而拜，无所疑也。”祥曰：“相国位势，诚为尊贵，然要是魏之宰相，吾等魏之三公；公、王相去，
<span class="c2">《通鉴》作“王、公”。</span>
一阶而已，班列大同，安有天子三公可辄拜人者！损魏朝之望，亏晋王之德，君子爱人以礼，吾不为也。”
<span class="c2">◎王夫之曰：骤闻此言，未有不以岳立屹屹，可以为社稷臣者。冯道之劳郭威曰“侍中此行不易”，亦尤是也。炎篡而祥为太保于晋，威篡而道为中书令于周，则其亢矫以立名，而取合于新主，大略可知。设遇朱温，岂能尔哉！</span>
及入，顗遂拜，而祥独长揖。王谓祥曰：“今日然后知君见顾之重！”
<span class="c2">◎《晋书·王祥传》以此为晋武帝为晋王时事，与此异。◎何焯曰：祥知拜之不可，然其自处，何以并在杨彪下也？厥后冯道受郭威之拜，复折而事周，是以唯大节不可夺为难。◎姜宸英曰：祥于晋、魏篡弑之际，唯唯无所短长，而靳此一拜，所谓不能三年之丧，而缌小功之察，欲自附于汲长孺耶？◎赵一清曰：○《晋书·祥传》：高贵乡公之弑，朝臣举哀，祥号哭曰：“老臣无状。”涕泪交流。○观祥之所为忠，与其事后母之所为孝，一生都是假。晋朝优容之者，以其为无用之物耳。◎王鸣盛曰：祥庸贪小人，名仕魏室，实为晋臣，乃以不拜自重乎？史家盛夸其孝友名德，此史家妙于立言。范蔚宗传胡广，欧阳永叔传冯道，皆如此矣。以不拜为高，与高贵乡公被弑而号泣为忠，正复一类。昭、炎佯敬之，明知如傀儡，相与为伪而已。禄位之昌，名寿之高，子孙之蕃衍，古今少比。鄙夫例多福，无怪志于鄙夫者之多也！◎弼按：据《晋书》王祥、郑冲、何曾、荀顗传，当咸熙、泰始之际，祥等皆年届八十，在魏已位至三公，而皆眷恋爵秩，佐命新朝，与钟繇、华歆、王朗前后一辙。操、懿创篡夺之局，而开国宰辅尽属庸流，宜其国祚之不永也。</span>
</span>
丁亥，封刘禅为安乐公。
<span class="c1">◎赵一清曰：此即景初二年所置渔阳郡之安乐县。◎弼按：策命之辞，见《蜀志·后主传》。</span>
夏五月庚申，相国晋王奏复五等爵。
<span class="c1">◎《晋书·文帝纪》始建五等爵在七月之后，与此异。◎《通鉴》：五月庚申，晋王奏复五等爵，封骑督以上六百余人。◎胡三省曰：赏平蜀之功也。周制列爵五等，公、侯地方百里，伯七十里，子、男五十里；秦废五等爵；汉列侯以户为差。献帝建安二十年，魏王操置名号侯以赏军功，虚封自此始矣，今虽复五等爵，亦虚封也。◎潘眉曰：○《御览·一百九十九》引《魏志》云：咸熙元年，相国晋王奏建五等，诸公地方七十五里，邑一千八百户，置相一人，典祠、典书、典卫、典礼各一人，妾六人，车前司马十人，旅贲四十人；诸侯地方七十里，邑千六百户，官属同诸公，妾五人，车前司马八人，旅贲三十六人；伯地方六十里，邑千二百户，妾四人，车前司马六人，旅贲二十八人；诸子地方五十里，邑八百户，相一人，典祠令、典书丞、典卫丞各一人，妾三人，车前司马四人，旅贲二十人；男地方三十五里，邑四百户，相一人，典祠长、典书丞各一人，妾二人，车前司马二人，旅贲十二人；又次国男方二十五里，邑二百户。○今《魏志》无之，此必当时奏议之文也。○《晋地理志》：晋文帝为晋王，命裴秀建立五等之制。县公邑千八百户，地方七十五里；大国侯邑千六百户，地方七十里；次国侯邑千四百户，地方六十五里；大国伯邑千二百户，地方六十里；次国伯邑千户，地方五十五里；大国子邑八百户，地方五十里；次国子邑六百户，地方四十五里；男邑四百户，地方四十里。○与《御览》所引《魏志》略同，惟不载置相、典祠、司马、旅贲人数。又按《晋志》，侯有大国侯、次国侯，伯有大国伯、次国伯，子有大国子、次国子，较《御览》为详；而《晋志》于男但云“男邑四百户，地方四十里”，无大、次之分，《御览》则云“男地方三十五里，邑四百户；次国男方二十五里，邑二百户”，男亦有大国男、次国男之别矣。</span>
甲戌，改年。
<span class="c1">◎胡三省曰：始改元咸熙。</span>
癸未，追命舞阳宣文侯为晋宣王，舞阳忠武侯为晋景王。六月，镇西将军卫瓘上雍州兵于成都县获璧、玉印各一，印文似“成信”字，依周成王归禾之义，
<span class="c1">◎《史记·鲁周公世家》：诸侯咸服宗周。天降祉福，唐叔得禾，异母同颖，献之成王，成王命唐叔以馈周公于东土，作《馈禾》。周公既受命禾，嘉天子命，作《嘉禾》。</span>
宣示百官，藏于相国府。
<span class="c1">◎孙盛曰：昔公孙述自以起成都，号曰成。二玉之文，殆述所作也。
<span class="c2">◎《后汉书·公孙述传》：述自立为天子，号“成家”。◎章怀注：以起家成都，故号“成家”。◎王先谦曰：以“成”为国号也，与袁术称“仲家”同义。</span>
</span>

12. <span id="卷四·魏书四·三少帝纪第四-陈留王奂-12"></span>
初，自平蜀之后，吴寇屯逼永安，
<span class="c1">◎永安，见《武纪》建安二十年“巴东郡”注。◎《蜀志·先主传》：章武二年，先主自猇亭还秭归，改鱼服曰永安。◎《华阳国志》：鱼服县，巴东郡治。◎《水经·江水注》：江水又东，迳永安宫南，刘备终于此，诸葛亮受遗处也。其间平地可二十许里，江山迥阔，入峡所无。江水又东迳诸葛图垒南，又东迳赤岬城西，又东迳鱼服县故城南，故鱼国也。◎《一统志》：鱼服故城，今四川夔州府奉节县东北。永安宫城，今奉节县治。</span>
遣荆、豫诸军掎角赴救。
<span class="c1">◎《左传·襄公十四年》：戎子支驹对曰： “譬如捕鹿，晋人角之，诸戎犄之，与晋踣之。”◎杜注：犄其足也。</span>
七月，贼皆遁退。
<span class="c1">◎《晋书·罗宪传》：宪字令则，襄阳人。迁巴东太守，守永安城。吴使步协西征，宪大破其军。吴又使陆抗助协，宪据守经年，救援不至。会荆州刺史胡烈等救之，抗退。◎弼按：宪事又见《蜀志·霍峻传》注引《襄阳记》。</span>
八月庚寅，命中抚军司马炎副贰相国事，
<span class="c1">◎胡三省曰：依五官将故事也。◎赵一清曰：魏置中护军、中领（事）〈军〉，又有抚军将军，此云“中抚军”，盖特改旧制，以尊晋王之子耳。寻自中抚军为抚军大将军。◎弼按：中抚军即抚军将军，犹中领军之资重者为领军将军，资轻者为中领军也。</span>
以同鲁公拜后之义。

13. <span id="卷四·魏书四·三少帝纪第四-陈留王奂-13"></span>
癸巳，诏曰：“前逆臣钟会构造反乱，聚集征行将士，劫以兵威，始吐奸谋，发言桀逆，
<span class="c1">◎《潜夫论》：群僚举士者，或以顽鲁应茂才，以桀逆应至孝。</span>
逼胁众人，皆使下议，仓卒之际，莫不惊慑。相国左司马夏侯和、
<span class="c1">此夏侯和，或疑即夏侯渊七子，即后之河南尹，详《渊传》。</span>
骑士曹属朱抚
<span class="c1">◎《宋书·百官志》：晋文帝为相国，相国府置中卫将军、骁骑将军，左右长史、司马，从事中郎四人，主薄四人，舍人十九人，参军二十二人，参战十一人，掾属三十三人，散属九人。◎赵一清曰：骑士曹属亦相国府官，《宋志》所谓“散属九人”也。◎弼按：《宋志》相国府掾属中有骑兵掾二人，属一人，骑士曹属当指此，非散属也，赵说误。</span>
时使在成都，中领军司马贾辅、
<span class="c1">◎洪饴孙曰：中领军司马，一人，六百石，第七品。</span>
郎中羊琇各参会军事；和、琇、辅皆抗节不挠，拒会凶言，临危不顾，词指正烈。
<span class="c1">◎《晋书·外戚传》：羊琇字稚舒，景献皇后之从父弟也。父耽，官至太常。琇少举郡计，参镇西钟会军事，从平蜀。及会谋反，琇正言苦谏，还，赐爵关内侯。◎赵一清曰：琇母，即辛宪英也，琇入蜀事亦见《辛毗传》注。</span>
辅语散将王起，说‘会奸逆凶暴，欲尽杀将士’，又云‘相国已率三十万众西行讨会’，欲以称张形势，感激众心。起出，以辅言宣语诸军，遂使将士益怀奋励。宜加显宠，以彰忠义。其进和、辅爵为乡侯，琇、抚爵关内侯。
<span class="c1">◎胡三省曰：琇，司马师夫人之从父弟，故以谏会为功而得封。</span>
起宣传辅言，告令将士，所宜赏异。其以起为部曲将。”
<span class="c1">◎林国赞曰：据《钟会传》，会谋尽坑魏军，胡烈密语其子渊，渊因聚会众杀会。《陈留纪》则云贾辅密语王起，起因宣传辅言，是年凡婴会害者，皆与辅、起并被爵赏。渊、烈最为功首，猥无名字，《会传》注引《晋诸公赞》亦不言其见录。</span>
癸卯，以卫将军司马望为骠骑将军。九月戊午，以中抚军司马炎为抚军大将军。

14. <span id="卷四·魏书四·三少帝纪第四-陈留王奂-14"></span>
辛未，诏曰：“吴贼政刑暴虐，赋敛无极。孙休遣使邓句，敕交阯太守
<span class="c1">◎《郡国志》：交州交趾郡治龙编。◎刘昭注：武帝置，即安阳王国，雒阳南万一千里。◎《水经·叶榆河注》云：○《尚书大传》曰：尧南抚交趾，于《禹贡》荆州之南垂，幽荒之外，故越也。○《周礼》南八蛮，雕题、交趾，有不粒食者焉。秦始皇开越岭南，立苍梧、南海、交趾、象郡。汉武帝元鼎二年，始并百越，启七郡，于是乃置交趾刺史以督领之。◎又云：建安二十三年立州之始，蛟龙蟠编于、南北二津，故改龙渊，以龙编为名也。◎《元和郡县志》云：元封五年，置刺史以部之。名曰交趾者，交以南诸夷，其足大趾广，两足并立则交焉。汉本定为交趾刺史，不称州，以别于十二州。建安八年，张津为刺史，士燮为太守，共表请立为州，自此始称交州焉。◎周济曰：在今广西太平府凭祥州南七百五十里。◎邹代钧曰：交趾郡有今越南河内、兴安、南定、宁平、海东、北宁、谅山七道。龙编，今河内道治。◎王先谦曰：交踁国见《山海经》，交趾见《礼·王制》。《颛顼纪》作“阯”，通借字。尉佗攻破安阳王，令二使典主交趾、九真二郡，即瓯骆也。详《南越传》。</span>
锁送其民，发以为兵。
<span class="c1">◎赵一清曰：邓句，《晋书·陶璜传》作“邓荀”，即所云“察战邓荀，擅调孔雀三千头”者， “句”当是“荀”之误。◎侯康曰：《陶璜传》“交趾太守孙谞贪暴，为百姓所患，会察战邓荀至，擅调孔雀三千头，遣送秣陵”，按“句”与“荀”字形相近，未知孰是。至谓“发民为兵”，则敌国传闻之讹也，《吴志》亦云“察战到交趾，调孔雀、大猪”，与《陶璜传》同。◎弼按：裴注“察战”，吴官名号。余详见《吴志·孙休传》永安五年。</span>
吴将吕兴因民心愤怒，又承王师平定巴蜀，即纠合豪杰，诛除句等，驱逐太守长吏，抚和吏民，以待国命。
<span class="c1">◎《陶璜传》：郡吏吕兴杀太守孙谞及邓荀，以郡内附。</span>
九真、日南郡
<span class="c1">◎《郡国志》：交州九真郡治胥浦。日南郡治西卷。◎刘昭注：九真郡，武帝置，雒阳南万一千五百八十里。日南郡，秦象郡，武帝更名，雒阳南万三千四百里。◎丁谦曰：九真，今越南清华省。日南，今越南乂安省。◎邹代钧曰：九真郡为今越南顺化、广南、清化、乂安、河静、广义六道。日南郡为今越南归化、富安、广和、平顺四道。</span>
闻兴去逆即顺，亦齐心响应，与兴协同。兴移书日南州郡，开示大计，兵临合浦，
<span class="c1">◎《郡国志》：交州合浦郡治合浦。◎刘昭注：合浦，武帝置，雒阳南九千一百九十一里。◎《一统志》：合浦，今广东廉州府合浦县东北。</span>
告以祸福；遣都尉唐谱等诣进乘县，
<span class="c1">◎《汉书·地理志》：牂柯郡进桑，南部都尉治，有关。◎《郡国志》：交州牂柯郡进乘。◎《水经》：叶榆河入牂柯郡西随县北为西随水，又东出进桑关。◎郦注：进桑县，牂柯之南部都尉治也。水上有关，故曰“进桑关”也。故马援言，从   泠水道出进桑王国，至益州贲古县，转输通利，盖兵车资运所由矣。自西随至交趾，崇山接险，水路三千里。叶榆水又东南，绝温水，而东南注于交趾。◎王先谦曰：○《汉志》作“进桑”。《续志》作“进乘”，盖误。三国蜀因，改属兴古郡。○阮元云：故城当在今越南交冈境。○谢鍾英曰：当在今云南临安府阿迷州南境。○案：当在临安府东南境，接越南界。◎李兆洛曰：进乘县在云南元江州东南。</span>
因南中都督护军霍弋上表自陈。
<span class="c1">◎霍弋，字绍先，南郡枝江人，领建宁太守。蜀并于魏，弋与巴东领军罗宪各保全一方，事见《蜀志·霍峻传》。◎《汉晋春秋》云：晋文王拜弋为南中都督，后遣将兵救援吕兴，平交阯、日南、九真三郡。</span>
又交址将吏各上表，言‘兴创造事业，大小承命。郡有山寇，入连诸郡，惧其计异，各有携贰。权时之宜，以兴为督交阯诸军事、上大将军、定安县侯，
<span class="c1">◎《汉书·地理志》：交趾郡安定。◎《郡国志》：交趾郡定安。◎惠栋曰：《前志》作“安定”，《林邑记》云“外越安定纪粟望都”，《州郡志》仍作“安定”。◎赵一清曰：疑“定安”为误。亦见《蜀志·张嶷传》。◎李兆洛曰：在交州府境。◎弼按：《张嶷传》之安定不在交阯境内，当别为一地。</span>
乞赐褒奖，以慰边荒’。乃心款诚，形于辞旨。昔仪父朝鲁，《春秋》所美；
<span class="c1">◎《春秋·隐公元年》：三月，公及邾仪父盟于蔑。◎杜注：附庸之君，未王命，例称名。能自通于大国，继好息民，故书字贵之。</span>
窦融归汉，待以殊礼。
<span class="c1">◎《后汉书·窦融传》：融决策东向，遣长史刘钧奉书献马，帝因授融为凉州牧。</span>
今国威远震，抚怀六合，方包举殊裔，混一四表。兴首向王化，举众稽服，万里驰义，请吏帅职，宜加宠遇，崇其爵位。既使兴等怀忠感悦，远人闻之，必皆竞劝。其以兴为使持节、都督交州诸军事、南中大将军，封定安县侯，
<span class="c1">◎赵一清曰：南中大将军是特建号，非古制也。</span>
得以便宜从事，先行后上。”策命未至，兴为下人所杀。
<span class="c1">◎《陶璜传》：武帝拜兴安南将军、交阯太守，寻为其功曹李统所杀。◎《通鉴》作“王统”，亦有作“李统”者。</span>

15. <span id="卷四·魏书四·三少帝纪第四-陈留王奂-15"></span>
冬十月丁亥，诏曰：“昔圣帝明王，静乱济世，保大定功，文武殊涂，勋烈同归。是故或舞干戚以训不庭，或陈师旅以威暴慢。至于爱民全国，康惠庶类，必先脩文教，示之轨仪，不得已然后用兵，此盛德之所同也。往者季汉分崩，九土颠覆，刘备、孙权乘间作祸。三祖绥宁中夏，日不暇给，遂使遗寇僭逆历世。幸赖宗庙威灵，宰辅忠武，爰发四方，拓定庸、蜀，役不浃时，一征而克。自顷江表衰弊，政刑荒闇，巴、汉平定，孤危无援，交、荆、扬、越，靡然向风。今交阯伪将吕兴已帅三郡，万里归命；武陵邑侯相严等
<span class="c1">武陵，见《武纪》建安十三年注。</span>
纠合五县，请为臣妾；豫章、庐陵山民举众叛吴，
<span class="c1">◎《郡国志》：扬州豫章郡治南昌。◎《一统志》：南昌故城，今江西南昌府南昌县东灌城乡城隍庙桥西。◎《郡国志》：豫章郡庐陵。◎刘昭注：兴平元年，孙策分立庐陵郡。◎《吴志·孙策传》：策分豫章为庐陵郡。◎《水经》：赣水又东北过石阳县西。◎郦注：汉献帝初平二年，〖◎弼按：“初平”应作“兴平”。〗吴长沙桓王立庐陵郡，治此。◎《一统志》：石阳故城，今江西吉安府吉水县东北。◎豫章、庐陵二郡，详见《吴志·孙策传》。</span>
以助北将军为号。又孙休病死，主帅改易，
<span class="c1">时孙晧新立。</span>
国内乖违，人各有心。伪将施绩，贼之名臣，怀疑自猜，深见忌恶。
<span class="c1">《吴志·朱绩传》，绩时拜左大司马。猜忌之说，敌国离间之词。绩本姓施，故曰施绩。</span>
众叛亲离，莫有固志，自古及今，未有亡征若此之甚。若六军震曜，南临江、汉，吴会之域必扶老携幼以迎王师，必然之理也。然兴动大众，犹有劳费，宜告谕威德，开示仁信，使知顺附和同之利。相国参军事徐绍、水曹掾孙彧，
<span class="c1">◎《晋书·文帝纪》“徐绍”作“徐劭”。◎胡三省曰：水曹掾，吴相府所置。吴未尝置相国，魏人以晋王为相国，因亦称吴丞相参军为相国参军。◎弼按：相国参军、水曹掾，皆魏相国之官属也，见《宋书·百官志》，注见前。吴无此官，胡注误。盖徐绍在吴为南陵督，降魏后为相国参军也。</span>
昔在寿春，并见虏获。绍本伪南陵督，
<span class="c1">◎《方舆纪要》卷二十七云：南陵戍在太平府繁昌县西南，下陵江渚。江州东界尽于南陵，盖滨江津要处，非今宁国府之南陵县。晋陶侃领荆、江二州刺史，自南陵迄于白帝数千里，路不拾遗，谓南陵也。◎洪饴孙曰：吴于濒江要地皆置都督，权轻者但称督，领兵屯守。其领营兵者亦称督。</span>
才质开壮；彧，孙权支属，忠良见事。其遣绍南还，以彧为副，宣扬国命，告喻吴人，诸所示语，皆以事实，若其觉悟，不损征伐之计，盖庙胜长算，自古之道也。其以绍兼散骑常侍，加奉车都尉，封都亭侯；彧兼给事黄门侍郎，赐爵关内侯。绍等所赐妾及男女家人在此者，悉听自随，以明国恩，不必使还，以开广大信。”
<span class="c1">◎胡三省曰：言吴不必使还，以广中国之信，携吴人之心。◎《晋书·文帝纪》：奏遣吴人相国参军事徐劭、散骑常侍水曹属孙彧使吴，喻孙晧以平蜀之事。◎《吴志·孙晧传》：晋文帝为魏相国，遣昔吴寿春城降将徐绍、孙彧衔命赍书，陈事势利害，以申喻晧。◎《汉晋春秋》载此书，见《孙晧传》注。◎《文选》孙子荆《为石仲容与孙晧书》云：相国晋王辅相帝室，主上钦明，委以万机。小战江介，则成都自溃；曜兵剑阁，而姜维面缚。开地五千，列郡三十，师不逾时，梁、益肃清。夫虢灭虞亡，韩并魏徙，此则前鉴之验，后事之师也。又南中吕兴，深睹天命，蝉蜕内向，愿为臣妾。外失辅车唇齿之援，内有毛羽零落之渐，而徘徊危国，冀延日月，此犹魏武侯却指河山，以自强大，殊不知物有兴亡，则所美非其地也。方今国富兵强，六军精练，修造舟楫，简习水战，然主相眷眷未便电迈者，以为爱民治国，道家所尚，崇城自卑，文王退舍，故先开示大信，喻以存亡，殷勤之旨，往使所究。若能蹶然改容，祗承往告，北面称臣，伏听告策，则世祚江表，永为藩辅，丰报显赏，隆于今日矣。◎臧荣绪《晋书》曰：石苞字仲容，太祖辅政，都督扬州诸军事。太祖遣徐劭、孙郁至吴，将军石苞令孙楚作书与孙晧。劭至吴，不敢为通。</span>

16. <span id="卷四·魏书四·三少帝纪第四-陈留王奂-16"></span>
丙午，命抚军大将军新昌乡侯炎为晋世子。
<span class="c1">◎《晋书·武帝纪》：初，文帝以景帝既宣帝之嫡，早世无后，以帝弟攸为嗣，特加爱异，自谓摄居相位，百年之后，大业宜归攸。每曰：“此景王之天下也，吾何与焉。”将议立世子，属意于攸。何曾等固争曰：“中抚军聪明神武，有超世之才。发委地，手过膝，此非人臣之相也。”由是遂定。◎《羊琇传》：初，帝未立为太子，而声论不及弟攸。琇密为武帝画策，又观察文帝为政损益，揆度应所顾问之事，皆令武帝默而识之，其后武帝答无不允，由是储位遂定。</span>
是岁，罢屯田官以均政役，诸典农皆为太守，都尉皆为令、长；
<span class="c1">◎置屯田官事详见《武纪》建安元年及《任峻传》。◎何焯曰：法久渐敝，当时罢之，必有以也，当合《司马芝传》参观之。◎洪饴孙曰：《武纪》建安元年注及《晋书·食货志》、《通鉴》皆云“建安元年，郡国例置田官”，即指典农中郎将、校尉、都尉诸官也。正元二年，诏所在郡典农慰恤死事。《毌丘俭传》注“臣辄移三征及州郡国典农安慰所部吏民”，《晋宣帝纪》“景初二年，敕郡守、典农皆往会焉”，是各郡皆有典农也。“咸熙元年，诏罢屯田官，诸典农皆为太守，都尉皆为令、长”，是典农中郎将、校尉分列诸郡国，典农都尉分列诸县也。其或置中郎将，或置校尉，则郡国大小之别，诸传及传注有为是官者可证。又典农属大司农，见《司马芝传》。又《曹爽传》注桓范为大司农，谓洛阳典农“（召呼）〈呼召〉如意”，亦典农属大司农之证。◎谢鍾英曰：典农之见于史者，《赵俨传》“俨领河东太守、典农中郎将”，《卢毓传》“毓为睢阳典农校尉”，《徐邈传》“邈为颍川典农中郎将”，《裴潜传》“潜出为魏郡、颍川典农中郎将”，《王昶传》“文帝时昶为洛阳典农”，《毌丘俭传》“俭为洛阳典农”，《高柔传》有“宜阳典农刘龟”，《管辂传》有“列人典农王宏〈直〉”，《魏略》黄朗“黄初中为襄城典农中郎将”，凡此皆魏置典农之地，其改为太守者，惟原武、野王、宜阳三县，余皆无明文。《后妃传》“毛曾为原武典农”，《晋书·河间王（颙）〈洪〉传》“（颙）〈洪〉仕魏，历典农中郎将、原武太守”，《水经注·沁水篇》“野王县石门，司马孚为魏典农中郎将所造”，《晋书》“太原王辅，魏末为野王太守”，《洛水篇》“昌涧水迳宜阳故郡，旧阳市邑，故宜阳典农都尉治此，后为郡”，《晋书·魏舒传》“舒魏时为宜阳太守”，皆咸熙中罢典农为太守事。◎弼按：谢氏所举，不如洪饴孙《三国职官表》所载之详，学者可参阅之。</span>
劝募蜀人能内移者，给廪二年，复除二十岁。安弥、福禄县各言嘉禾生。
<span class="c1">◎《郡国志》：凉州酒泉郡安弥。◎《一统志》：安弥故城，今甘肃肃州东。◎福禄见，《文纪》延康元年“酒泉郡”注。</span>

17. <span id="卷四·魏书四·三少帝纪第四-陈留王奂-17"></span>
二年春二月甲辰，朐县获灵龟以献，归之于相国府。
<span class="c1">◎《郡国志》：益州巴郡朐忍。◎《蜀志·刘焉传》注：○引《英雄记》：赵韪进攻荆州，屯朐。○上蠢，下如振反。◎《晋书·宣帝纪》：太和四年，帝自西城斫山开道，水陆并进，溯沔而上，至于朐。◎《水经·江水注》：○江水又东，右得将龟溪口。○《华阳记》曰：朐忍县出灵龟，咸熙元年〖“元年”当作“二年”。〗献龟于相府，言出自此溪也。○江水又东，右迳朐忍县故城南。○常璩曰：县在巴东郡西二百九十里，县治故城，跨其山阪，南临大江，江之南岸有方山，山形方峭，枕侧江濆。◎胡三省曰：○朐县属巴郡。○师古曰：朐，音“劬”。○《晋书音义》：朐，音“蠢”。，如允翻。○贤曰：朐故城，在今夔州云安县西，万户故城是也。，音“闰”。○刘昫曰：开州盛山县，汉朐地，余据今云安军汉朐县地，土地下湿，多朐虫，故名。○刘禹锡曰：朐，蚯蚓也。◎钱大昭曰：○《郡国志》、《曹全碑》并作“朐忍”，颜音“朐”为“劬”，是也。○阚骃《十三州志》乃云： ，音“春”。，音“闰”。其地下湿，多       虫，因以名县。○既有 “春”音，则字已近“ ”。然《玉篇》尚无“ ”字。《通典·州郡门》作“朐”， “朐”音如顺切，“ ”音如尹切，读如“闰蠢”。杜虽用阚音，字犹未变。至徐铉校定《说文》，竟于“肉部”附入“朐”、“ ”二字，可谓好信异说矣。◎卢文弨曰：当作“ ”。◎徐友兰曰：古无“ ”，小颜音“劬”，是“朐”确矣。先儒谓朐虫，见《十三州志》，即“蚯蚓”转音，“丘”、“区”声近，郑君道之“区”、“句”古音同部，皆确证。◎王先谦曰：前汉县，三国蜀改属巴东郡。◎《一统志》：朐   故城，今四川夔州府云阳县西。◎朐，互见《蜀志·刘焉传》注。</span>
庚戌，以虎贲张修昔于成都驰马至诸营言钟会反逆，以至没身，赐修弟倚爵关内侯。夏四月，南深泽县言甘露降。
<span class="c1">◎《郡国志》：冀州安平国南深泽，故属涿。◎钱大昕曰：中山有深泽县，故云“南”以别之。《元和志》“定州深泽县，本汉南深泽县，以涿郡有深泽县，故此加‘南’以别之”，然则中山之深泽有“南”字，涿郡之深泽无“南”字矣，与今本互异。以地望准之，中山实在涿郡之南，然《续志》“安平国南深泽，故属涿”，似今本元不误。◎又云：《前志》涿郡、中山皆有深泽县，而涿郡加“南”字；《续志》有南深泽，无深泽。◎《一统志》：南深泽故城，今直隶定州深泽县东南。</span>
吴遣使纪陟、弘璆请和。
<span class="c1">◎《通鉴》“弘”作“洪”，误。◎《吴志·孙晧传》：甘露元年三月，晧遣使随绍、彧报书。◎《晋书·文帝纪》：孙晧使纪陟来聘，且献方物。◎胡三省曰：璆，渠尤翻。</span>

18. <span id="卷四·魏书四·三少帝纪第四-陈留王奂-18"></span>
五月，诏曰：“相国晋王诞敷神虑，光被四海；震耀武功，则威盖殊荒，流风迈化，则旁洽无外。愍恤江表，务存济育，戢武崇仁，示以威德。文告所加，承风向慕，遣使纳献，以明委顺，方宝纤珍，欢以效意。而王谦让之至，一皆簿送，非所以慰副初附，从其款愿也。孙晧诸所献致，其皆还送，归之于王，以协古义。”王固辞，乃止。又命晋王冕十有二旒，建天子旌旗，出警入跸，乘金根车、六马，备五时副车，
<span class="c1">冕十二旒、建天子旌旗、出警入跸、乘金根车、六马、备五时副车，俱详见《武纪》建安二十二年。</span>
置旄头云罕，
<span class="c1">◎旄头，详见《武纪》建安十九年注。◎赵一清曰：○《宋书·礼志五》云：薛综《东京赋》注以云罕九游为旌旗别名，亦不辨其形。案魏命晋王建天子旌旗，置旄头云罕，是知云罕非旌旗也。徐广《车服注》以为九游，游车九乘。云罕疑是罼罕。《诗叙》曰：“齐侯田猎罼弋，百姓苦之。”罼罕大施游猎，遂为行饰乎？潘岳《藉田赋》先叙五路九旗，次言琼钑云罕。若罕为旗，则岳不应频句于九旗之下。又以其物匹钣戟，宜是今罼网明矣。○一清案：《续舆服志》注引徐广曰“武王克纣，百夫荷罕旗以先驱”，故薛综以为旌旗别名。</span>
乐舞八佾，设钟虡宫县。
<span class="c1">钟虡，详见《武纪》建安十九年。《晋书·文帝纪》“宫县”下有“位在燕王上”，其尊崇过于天子之父矣。</span>
进王妃为王后，世子为太子，王子、王女、王孙，爵命之号如旧仪。
<span class="c1">◎《晋书·文帝纪》作“皆如帝者之仪”。◎又云：晋国置御史大夫、侍中、常侍、尚书、中领军、卫将军官。</span>
癸未，大赦。秋八月辛卯，相国晋王薨。
<span class="c1">时年五十五。</span>
壬辰，晋太子炎绍封袭位，总摄百揆，备物典册，一皆如前。是月，襄武县言有大人见，
<span class="c1">◎《郡国志》：凉州陇西郡襄武。◎范《书·安帝纪》：永初四年，金城郡移治襄武。五年，陇西郡徙治襄武。◎《一统志》：襄武故城，在今甘肃巩昌府陇西县东五里。</span>
三丈余，迹长三尺二寸，白发，著黄单衣，黄巾，柱杖，
<span class="c1">官本“柱”作“拄”，毛本“杖”作“秋”，误。吴本作“ ”亦误。</span>
呼民王始语云：“今当太平。”
<span class="c1">◎《晋书·武帝纪》：长人见于襄武，长三丈。告县人王始曰：“今当太平。”◎《水经·渭水注》云：○《魏志》：咸熙二年，襄武上言大人见，身长三丈余，迹长三尺二寸，白发，著黄单衣，黄巾，拄杖。呼民王始语云：“今当太平。”十二月，天禄永终，历数在晋，遂迁魏而事晋。◎潘眉曰：《御览》两引《魏志》，并云“长三丈余”，《宋书·符瑞志》同，《法苑珠林·六道篇》引《魏志》亦同，知古本“三丈”上有“长”字，今脱。</span>
九月乙未，大赦。戊午，司徒何曾为晋丞相。癸亥，以骠骑将军司马望为司徒，征东大将军石苞为骠骑将军，
<span class="c1">◎苞，事见《高贵乡公纪》注引《世语》，又见《邓艾传》注引《世语》。◎《晋书·石苞传》：苞每与陈骞讽魏帝以历数已终，天命有在。及禅位，苞有力焉。</span>
征南大将军陈骞为车骑将军。
<span class="c1">◎骞，事见《陈矫传》注。◎《晋书·骞传》：武帝受禅，以佐命之勋，进车骑将军。◎弼按：晋史所载事实实如此，惟骞为车骑将军在受禅之前，语殊倒置。</span>
乙亥，葬晋文王。
<span class="c1">◎《通鉴考异》曰：《晋书·文纪》作“癸酉”，今从《魏志》。◎严衍《通鉴补》云：自乙未至乙亥，凡四十一日，疑大赦与为丞相及葬文王三事，非尽九月中事，当详之。◎或曰：臣不书葬。书葬，以天子相待也。◎赵一清曰：○《晋书·石苞传》：文帝崩，贾充、荀勖议葬礼未定。苞时奔丧，恸哭曰：“基业如此，而以人臣终乎！”葬礼乃定。○一清案：观此，则未禅位之先，居然行天子之礼，又与孟德不可同年而语矣。◎弼按：立晋王世子之时，司马昭即言“此景王之天下”，盖久已据为己有矣，岂仅身后之葬礼耶？</span>
闰月庚辰，康居、大宛献名马，
<span class="c1">康居、大宛，详见《乌丸鲜卑东夷传》注《魏略·西戎传》。</span>
归于相国府，以显怀万国致远之勋。

19. <span id="卷四·魏书四·三少帝纪第四-陈留王奂-19"></span>
十二月壬戌，天禄永终，历数在晋。诏群公卿士具仪设坛于南郊，使使者奉皇帝玺绶册，禅位于晋嗣王，如汉、魏故事。
<span class="c1">“如汉魏故事”五字，包括无穷意义，省却多少文辞。</span>
甲子，使使者奉策。
<span class="c1">◎《晋书·武帝纪》：天子知历数有在，乃使太保郑冲奉策曰：“咨尔晋王：我皇祖有虞氏诞膺灵运，受终于陶唐，亦以命于有夏。惟三后陟配于天，而咸用光敷圣德。自兹厥后，天又辑大命于汉。火德既衰，乃眷命我高祖。方轨虞夏四代之明显，我不敢知。惟王乃祖乃父，服膺明哲，辅亮我皇家，勋德光于四海。格尔上下神祗，罔不克顺，地平天成，万邦以乂。应受上帝之命，协皇极之中。肆予一人，祗承天序，以敬授尔位，历数实在尔躬。允执其中，天禄永终。於戏！王其钦顺天命。率循训典，底绥四国，用保天休，无替我二皇之弘烈。”帝初以礼让，魏朝公卿何曾、王沈等固请，乃从之。◎严可均曰：○《御览·二百二十》引《晋阳秋》云：朱整少有名行，官至中书监。魏禅晋，使整与中书令刘良共为诏。若然，则禅策亦必此二人所撰。◎《宋书·礼志三》云：咸熙二年十二月甲子，使持节侍中太保郑冲、兼太尉司隶校尉李憙奉皇帝玺绶策书，禅帝位于晋。</span>
遂改次于金墉城，
<span class="c1">◎《水经·谷水注》：谷水又东，迳金墉城北。魏明帝于洛阳城西北角筑之，谓之金墉城。◎弼按：齐王芳被废，迁金墉城，是此城竟为专处废帝之地矣。晋杨后及愍怀太子、贾后之废，皆徙金墉，亦此地也。</span>
而终馆于邺，时年二十。
<span class="c1">◎胡三省曰：困敦上章，魏文帝始受汉禅，传五世，历四十六年而亡。</span>
<span class="c1">◎《魏世谱》曰：
<span class="c2">《魏世谱》，见《齐王纪》嘉平元年。</span>
封帝为陈留王。
<span class="c2">◎《晋书·武帝纪》：泰始元年冬十二月丁卯，遣太仆刘原告于太庙，封魏帝为陈留王，邑万户，居于邺宫。魏氏诸王皆为县侯。己巳，诏陈留王载天子旌旗，备五时副车，行魏正朔。郊祀天地、礼乐制度皆如魏旧，上书不称臣。除魏氏宗室禁锢。二年夏五月戊辰，诏曰：“陈留王操尚谦冲，每事辄表，非所以优崇之也。主者喻言，非大事皆使王官表上之。”◎《通典》卷七十四载《封魏帝为陈留王诏》曰：“明德昭融，远鉴天命，钦象历数，用禅厥位。敢咨询故训，以敬授青土于东国，永为晋宾，载天子旌旗，乘五时副车，行魏正朔，郊祀天地、礼乐制度皆如魏旧，以承王显祖之禋祀。”又诏王上书不称臣，答报不为诏，一如宾礼。◎潘眉曰：汉献帝初封陈留王，常道乡公禅晋后亦封陈留王，魏之天下得于陈留王者，失亦于陈留王。</span>
年五十八，大安元年崩，谥曰元皇帝。
<span class="c2">◎赵一清曰：《晋书》：成帝咸和元年冬十月，封魏武帝玄孙曹劢为陈留王，以绍魏。穆帝升平二年冬十月乙丑，陈留王曹劢薨。○《通典》“劢”作“励”。○《宋书·礼志》：大明四年九月，有司奏：“陈留王曹虔季长兄虔嗣早卒，季袭封之后，生子铣以继虔嗣。今依例应拜世子，未详应以铣为世子？为应立次子锴？”右丞徐爰议：“铣本长息，宜还为虔季世子。”诏如爰议。</span>
</span>

20. <span id="卷四·魏书四·三少帝纪第四-陈留王奂-20"></span>
评曰：古者以天下为公，唯贤是与。后代世位，立子以適；若適嗣不继，则宜取旁亲明德，若汉之文、宣者，斯不易之常准也。明帝既不能然，情系私爱，抚养婴孩，传以大器，
<span class="c1">◎或曰：此亡国所由，史家于此盖低徊而不能释云。</span>
托付不专，必参枝族，终于曹爽诛夷，齐王替位。高贵公才慧夙成，好问尚辞，盖亦文帝之风流也；
<span class="c1">深致惋惜之意。</span>
然轻躁忿肆，自蹈大祸。
<span class="c1">评亦允当。</span>
陈留王恭己南面，宰辅统政，
<span class="c1">宋、元本作“宰辅”，各本作 “辅宰”。</span>
仰遵前式，揖让而禅，遂飨封大国，作宾于晋，比之山阳，班宠有加焉。
<span class="c1">◎数语寄慨无穷。◎何焯曰：君以此始，必以此终。评语可谓绞而婉矣。◎顾炎武曰：晋无公族而六卿分，秦无子弟而阎乐弑，魏削藩王而陈留篡于司马，宋卑宗子而二帝辱于金人，皆是道也。</span>
