---
weight: 57
title: 卷五十六·吴书十一·朱治朱然吕范朱桓传第十一
---

# 卷五十六·吴书十一·朱治朱然吕范朱桓传第十一

1. <span id="卷五十六·吴书十一·朱治朱然吕范朱桓传第十一-1"></span>
吴书十一

2. <span id="卷五十六·吴书十一·朱治朱然吕范朱桓传第十一-2"></span>
三国志五十六朱治朱然吕范朱桓传第十一
<span class="c1">◎局本夺“传”字。◎刘咸炘曰：当云三朱、吕范合卷之意，即评中所谓“将领之才”也。</span>

3. <span id="卷五十六·吴书十一·朱治朱然吕范朱桓传第十一-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">朱治传、吕范传、朱桓传 校录：初晨一缕光</span>
<span class="c1">朱然传 校录：朱义封</span>
<span class="c1">复校：擎骥</span>

## 朱治

1. <span id="卷五十六·吴书十一·朱治朱然吕范朱桓传第十一-朱治-1"></span>
朱治字君理，丹阳故鄣人也。
<span class="c1">◎故鄣，见《孙权传》赤乌十三年。◎梁章钜曰：○《寰宇记》卷九十四云：故鄣城，即秦时鄣郡城，今俗号府头是也，在湖州长兴县西南八十里。</span>
初为县吏，后察孝廉，州辟从事，随孙坚征伐。中平五年，拜司马，从讨长沙、零、桂等三郡贼周朝、苏马等，有功，
<span class="c1">◎《孙坚传》：长沙贼区星攻围城邑，乃以坚为长沙太守，克破星等。周朝、郭石亦起零、桂，与星相应。遂越境寻讨，三郡肃然。</span>
坚表治行都尉。从破董卓于阳人，
<span class="c1">阳人，见《孙坚传》。</span>
入洛阳。表治行督军校尉，
<span class="c1">督军校尉，一人，吴置。</span>
特将步骑，东助徐州牧陶谦讨黄巾。

2. <span id="卷五十六·吴书十一·朱治朱然吕范朱桓传第十一-朱治-2"></span>
会坚薨，治扶翼策，依就袁术。后知术政德不立，乃劝策还平江东。时太傅马日磾在寿春，辟治为掾，迁吴郡都尉。
<span class="c1">吴郡都尉治钱唐，见《程普传》。</span>
是时吴景已在丹阳，而策为术攻庐江，于是刘繇恐为袁、孙所并，遂构嫌隙。
<span class="c1">◎或曰：说刘繇构隙甚详，此亦大节目。</span>
而策家门尽在州下，
<span class="c1">刘繇为扬州刺史，治曲阿。州下者，曲阿也。</span>
治乃使人于曲阿
<span class="c1">曲阿，见《孙策传》，吴改曰云阳。</span>
迎太妃及权兄弟，所以供奉辅护，甚有恩纪。治从钱唐欲进到吴，吴郡太守许贡拒之于由拳，
<span class="c1">由拳，见《孙策传》，吴黄龙三年改禾兴，赤乌五年改嘉兴。</span>
治与战，大破之。贡南就山贼严白虎，治遂入郡，领太守事。
<span class="c1">占领吴郡，实为朱治之功。然孙策杀许贡，贡客复仇，其因皆种于此。</span>

3. <span id="卷五十六·吴书十一·朱治朱然吕范朱桓传第十一-朱治-3"></span>
策既走刘繇，东定会稽，权年十五，
<span class="c1">时在兴平二年。</span>
治举为孝廉。
<span class="c1">权为吴郡富春人，故郡察孝廉也。</span>
后策薨，治与张昭等共尊奉权。
<span class="c1">策领会稽，治领吴郡，地位相埒。策死权继，年方二十，而治乃与张昭等共相尊奉者，实因与孙氏父子久相周旋，攻破严白虎亦由伯符勘定，而张昭、周瑜等谓权可共成大事业，故委心服事权。虽领会稽，而仍屯吴，久已畛域不分矣。</span>
建安七年，权表治为九真太守，
<span class="c1">◎潘眉曰：此“九真太守”当为“吴郡太守”。初，孙策以治为吴郡太守，尚未表于汉帝，至是始权表闻。下云“割娄、由拳、无锡、毗陵为奉邑”，皆吴郡属城，证一也。又云“权优异之，自令督军御史，典属城文书，治领四县租税而已”，明是吴郡太守，非九真太守，证二也。又云“思恋土风，自表屯故鄣。〖治，丹阳故鄣人。〗岁余，还吴”，既云“还吴”，则始自吴移屯故鄣可知。岁余即还，又非交州所能往返，证三也。又云“在郡三十一年”，考《后汉书·献帝纪》，孙策以兴平元年据江东，是岁策即以朱治为吴郡太守，自兴平元年至黄武三年，〖治以黄武三年卒。〗正得三十一年，则治始终为吴郡太守，未尝迁转，证四也。况是时吴止有会稽、吴郡、丹阳、豫章、庐陵、庐江六郡，未得九真；士燮弟方为九真太守，证五也。◎沈家本曰：治前以吴郡都尉领太守事，至是始表为真太守，传文衍一“九”字耳，不必改“九真”为“吴郡”也。◎弼按：《孙贲传》“过定豫章，上贲领太守”，此孙策上贲领豫章太守也。《吴夫人传》“策复以景为丹阳太守。汉遣议郎王誧衔命南行，表景为扬武将军，领郡如故”，是孙策渡江所更置长吏皆已表闻矣，不必待权始表也。或其时汉已命陈瑀行吴郡太守，〖见《孙策传》注引《江表传》。〗策与瑀相攻，故未及表闻欤？</span>
行扶义将军，
<span class="c1">扶义将军，一人，吴置。</span>
割娄、由拳、无锡、毗陵为奉邑，
<span class="c1">娄，见《张昭传》。由拳，见前。无锡，见《孙瑜传》。毗陵，见《诸葛瑾传》。奉邑解见《周瑜传》。</span>
置长吏。征讨夷越，佐定东南，禽截黄巾余类陈败、万秉等。黄武元年，封毗陵侯，领郡如故。
<span class="c1">领吴郡也。</span>
二年，拜安国将军，
<span class="c1">◎安国将军，一人，吴置。◎杭世骏曰：○《刀剑录》云：朱君理拜安国将军，作一佩刀，文曰“安国”。</span>
金印紫绶，
<span class="c1">◎《续汉志·舆服志》云：韨佩既废，秦乃以采组连结于璲，光明章表，转相结受，故谓之绶。◎又云：公、侯、将军，紫绶。◎刘昭注：○引《前书》曰：太尉金印紫绶。将军亦金印。○《汉官仪》曰：马防为车骑将军，银印青绶。和帝以窦宪为车骑将军，始加金紫。</span>
徙封故鄣。
<span class="c1">封本县侯。</span>
权历位上将，及为吴王，治每进见，权常亲迎，执版交拜，飨宴赠赐，恩敬特隆，至从行吏，皆得奉贽私觌，其见异如此。
<span class="c1">◎《诸葛瑾传》：吴郡太守朱治，权举将也，权曾有以望之，而素加敬，难自诘让。瑾揣知其故，为书泛论。权喜，笑曰：“孤意解矣。”</span>

4. <span id="卷五十六·吴书十一·朱治朱然吕范朱桓传第十一-朱治-4"></span>
初，权弟翊，性峭急，喜怒快意，治数责数，谕以道义。
<span class="c1">◎钱大昕曰：治为翊举主。◎弼按：翊为左右边鸿所杀，见《翊传》。</span>
权从兄豫章太守贲，女为曹公子妇，
<span class="c1">曹公为子彰取贲女，见《孙策传》。</span>
及曹公破荆州，威震南土，贲畏惧，欲遣子入质。治闻之，求往见贲，为陈安危，
<span class="c1">◎《江表传》载治说贲曰：“破虏将军昔率义兵入讨董卓，声冠中夏，义士壮之。讨逆继世，
<span class="c2">宋本、冯本“继”作“系”，误。</span>
廓定六郡，
<span class="c2">会稽、吴郡、丹阳、豫章、庐陵及九江、庐江之半。</span>
特以君侯骨肉至亲，器为时生，故表汉朝，剖符大郡，兼建将校，仍关综两府，
<span class="c2">◎《孙贲传》：建安十三年，使者刘隐奉诏拜贲为征虏将军，领郡如故。</span>
荣冠宗室，
<span class="c2">此时权未即尊，不得有“宗室”之称。</span>
为远近所瞻。加讨虏聪明神武，继承洪业，
<span class="c2">宋本、冯本“继”作“系”，误。</span>
揽结英雄，周济世务，军众日盛，事业日隆，虽昔萧王之在河北，
<span class="c2">◎范《书·光武纪》：更始遣侍御史持节立光武为萧王，悉令罢兵诣行在所。光武辞以河北未平，不就征。</span>
无以加也，必克成王基，应运东南。故刘玄德远布腹心，求见拯救，此天下所共知也。前在东闻道路之言，云将军有异趣，
<span class="c2">毛本“趣”作“之”，误。</span>
良用怃然。今曹公阻兵，倾覆汉室，幼帝流离，百姓元元未知所归。而中国萧条，或百里无烟，城邑空虚，
<span class="c2">毛本无“邑”字，误。</span>
道殣相望，
<span class="c2">饿死为殣。</span>
士叹于外，
<span class="c2">毛本“士”作“十”，误。</span>
妇怨乎室，加之以师旅，因之以饥馑，以此料之，岂能越长江与我争利哉？将军当斯时也，而欲背骨肉之亲，违万安之计，割同气之肤，啖虎狼之口，为一女子，改虑易图，失机毫釐，差以千里，岂不惜哉！”</span>
贲由此遂止。

5. <span id="卷五十六·吴书十一·朱治朱然吕范朱桓传第十一-朱治-5"></span>
权常叹治忧勤王事。性俭约，虽在富贵，车服惟供事。
<span class="c1">“供”字上下疑有脱字。</span>
权优异之，自令督军御史典属城文书，治领四县租税而已。
<span class="c1">即娄、由拳、无锡、毗陵也。</span>
然公族子弟及吴四姓多出仕郡，郡吏常以千数，治率数年一遣诣王府，所遣数百人，每岁时献御，权答报过厚。是时丹阳深地，频有奸叛，亦以年向老，思恋土风，自表屯故鄣，镇抚山越。诸父老故人，莫不诣门，治皆引进，与共饮宴，乡党以为荣。在故鄣岁余，还吴。黄武三年卒，在郡三十一年，年六十九。
<span class="c1">当生于桓帝永寿二年，小孙坚一岁。</span>

6. <span id="卷五十六·吴书十一·朱治朱然吕范朱桓传第十一-朱治-6"></span>
子才，素为校尉领兵，既嗣父爵，迁偏将军。
<span class="c1">◎《吴书》曰：才字君业，为人精敏，善骑射，权爱异之，常侍从游戏。少以父任为武卫校尉，
<span class="c2">武卫校尉，一人，吴置。</span>
领兵随从征伐，屡有功捷。本郡议者以才少处荣贵，未留意于乡党，才乃叹曰：“我初为将，谓跨马蹈敌，当身履锋，足以扬名，不知乡党复追迹其举措乎！”于是更折节为恭，留意于宾客，轻财尚义，施不望报，又学兵法，名声始闻于远近。会疾卒。</span>
才弟纪，权以策女妻之，亦以校尉领兵。纪弟纬、万岁，皆早夭。才子琬，袭爵为将，至镇西将军。

## 朱然

1. <span id="卷五十六·吴书十一·朱治朱然吕范朱桓传第十一-朱然-1"></span>
朱然字义封，治姊子也，本姓施氏。
<span class="c1">◎赵一清曰：○昌黎作《太学博士施士丐墓铭》曰：先生之祖，氏自施父。其后施常，事孔子以彰，雠为博士，延为太尉。太尉之孙，始为吴人，曰然，曰绩，亦载其迹。○然则是延之裔也。</span>
初治未有子，然年十三，乃启策乞以为嗣。策命丹阳郡以羊酒召然，然到吴，策优以礼贺。

2. <span id="卷五十六·吴书十一·朱治朱然吕范朱桓传第十一-朱然-2"></span>
然尝与权同学书，
<span class="c1">各本均作“同书学”。</span>
结恩爱。
<span class="c1">然，赤乌十二年卒，年六十八，当生于光和五年，与孙权同岁。</span>
至权统事，
<span class="c1">孙权统事在建安五年。</span>
以然为余姚长，
<span class="c1">◎余姚，见《孙策传》。◎赵一清曰：○《方舆纪要》卷九十二：余姚县有新旧二城，旧城筑于吴将朱然，周不及二里。后废。</span>
时年十九。后迁山阴令，
<span class="c1">山阴，见《孙策传》。</span>
加折冲校尉，
<span class="c1">折冲校尉，一人，吴置。</span>
督五县。权奇其能，分丹阳为临川郡，然为太守，
<span class="c1">◎臣松之桉：此郡寻罢，非今临川郡。
<span class="c2">◎吴增僅曰：《吴志·朱然传》权分丹阳为临川郡，时当在建安末。裴注云“此郡寻罢”，又《周鲂传》鲂谲曹休笺云“贼帅董嗣负阻劫钞，豫章、临川并受其害”，裴注云“孙亮太平二年始置临川郡，是时未有临川”，今案鲂谲曹休在黄武七年，去建安末不过十年，疑彼时立郡，黄武中郡犹未省，故鲂笺与豫章并言之。至黄武以后，郡始废省。如彼时无临川，鲂安得言之？裴注偶出误记，未敢信也。今据《鲂传》，列之于表，其所属诸县大约西接豫章，东接丹阳，南接新都，如临城、石城等县皆是其地，与太平二年所置之临川名同而地异也。◎弼按：本传分丹阳郡在曹公出濡须之前，当在建安十年间，不在建安末也。余详《周鲂传》。</span>
</span>
授兵二千人。会山贼盛起，然平讨，旬月而定。曹公出濡须，然备大坞及三关屯，
<span class="c1">◎赵一清曰：大坞，即濡须坞也。三关屯，即东兴关也，关当三面之险，故吴人置屯于此。</span>
拜偏将军。建安二十四年，从讨关羽，别与潘璋到临沮禽羽，
<span class="c1">见《潘璋传》。</span>
迁昭武将军，封西安乡侯。
<span class="c1">西安，见《太史慈传》。</span>

3. <span id="卷五十六·吴书十一·朱治朱然吕范朱桓传第十一-朱然-3"></span>
虎威将军吕蒙病笃，权问曰：“卿如不起，谁可代者？”蒙对曰：“朱然胆守有余，愚以为可任。”
<span class="c1">◎李安溪曰：蒙举陆议、朱然，可谓知人。</span>
蒙卒，权假然节，镇江陵。黄武元年，刘备举兵攻宜都，
<span class="c1">宜都，见《先主传》章武二年。</span>
然督五千人与陆逊并力拒备。然别攻破备前锋，断其后道，备遂破走。拜征北将军，封永安侯。
<span class="c1">永安，见《孙休传》永安元年。</span>

4. <span id="卷五十六·吴书十一·朱治朱然吕范朱桓传第十一-朱然-4"></span>
魏遣曹真、夏侯尚、张郃等攻江陵，魏文帝自住宛，
<span class="c1">南阳郡治宛，见《魏志·武纪》卷首。</span>
为其势援，
<span class="c1">◎《魏文纪》：黄初三年十月，孙权复叛。帝自许昌南征，诸军兵并进。十一月，行幸宛。四年三月，行自宛还洛阳宫。</span>
连屯围城。
<span class="c1">围江陵城也。</span>
权遣将军孙盛督万人备州上，立围坞，为然外救。
<span class="c1">◎《通鉴》：吴将孙盛督万人据江陵中州，以为南郡外援。◎胡三省曰：据《潘璋传》，江陵中洲即百里州也。</span>
郃渡兵攻盛，盛不能拒，即时却退，
<span class="c1">◎《通鉴》：黄初四年春正月，曹真使张郃击破吴兵，遂夺据江陵中洲。</span>
郃据州上围守，然中外断绝。权遣潘璋、杨粲等解而围不解。
<span class="c1">◎钱仪吉曰：“解”下脱“围”字。◎弼按：无“围”字亦可通。◎《潘璋传》：魏将夏侯尚等围南郡，分前部三万人作浮桥，渡百里洲上，诸葛瑾、杨粲并会兵赴救，未知所出，而魏兵日渡不绝。◎《通鉴》：曹真等围江陵，破孙盛，吴王遣诸葛瑾等将兵往解围，夏侯尚击却之。江陵中外断绝。</span>
时然城中兵多肿病，堪战者裁五千人。真等起土山，凿池道，
<span class="c1">宋本“池”作“地”，《通鉴》同。</span>
立楼橹，临城弓矢雨注，将士皆失色，然晏如而无恐意，
<span class="c1">◎宋本“恐”作“怨”，误。◎胡三省曰：吕蒙所谓“胆守”，于此见之。</span>
方厉吏士，伺间隙攻破两屯。
<span class="c1">《通鉴》作“攻破魏两屯”。</span>
魏攻围然凡六月日，未退。
<span class="c1">◎或曰：此举则于魏郝昭之流也。</span>
江陵令姚泰领兵备城北门，见外兵盛，城中人少，谷食欲尽，
<span class="c1">《通鉴》作“谷食且尽”。</span>
因与敌交通，谋为内应。垂发，事觉，然治戮泰。尚等不能克，乃彻攻退还。由是然名震于敌国，改封当阳侯。
<span class="c1">当阳，见《蜀志·先主传》建安十三年。</span>

5. <span id="卷五十六·吴书十一·朱治朱然吕范朱桓传第十一-朱然-5"></span>
六年，权自率众攻石阳，
<span class="c1">◎《孙权传》：黄武五年秋七月，权闻魏文帝崩，征江夏，围石阳，不克而还。◎《魏志·明纪》：黄初七年八月，孙权攻江夏郡，太守文聘坚守，权退走。◎弼按：黄初七年，即吴黄武五年，此传云“六年”，误。石阳，见《魏志·文聘传》。</span>
及至旋师，潘璋断后。夜出错乱，敌追击璋，璋不能禁。然即还住拒敌，使前船得引极远，徐乃后发。黄龙元年，拜车骑将军、右护军，领兖州牧。顷之，以兖州在蜀分，解牧职。

6. <span id="卷五十六·吴书十一·朱治朱然吕范朱桓传第十一-朱然-6"></span>
嘉禾三年，权与蜀克期大举，权自向新城，
<span class="c1">◎《孙权传》：嘉禾三年五月，权率大众围合肥新城。</span>
然与全琮各受斧钺，为左右督。会吏士疾病，故未攻而退。
<span class="c1">◎沈家本曰：○《魏志·明帝纪》：景初元年，孙权遣将朱然等二万人围江夏郡，荆州刺史胡质等击之，然退走。○案：景初元年，吴之嘉禾六年也，在赤乌之前，此传及《吴主传》并不书。</span>

7. <span id="卷五十六·吴书十一·朱治朱然吕范朱桓传第十一-朱然-7"></span>
赤乌五年，征柤中，
<span class="c1">此为赤乌四年事，潘眉有说，见后。柤中，见《魏志·齐王纪》正始二年。</span>
<span class="c1">◎《襄阳记》曰：柤，音如租税之租。柤中在上黄界，
<span class="c2">◎赵一清曰：○《寰宇记》卷百四十五引《襄阳记》“黄”下有“西”字。○《方舆纪要》卷七十九：上黄城在襄阳府南漳县东南五十里。○郦道元云：晋平吴，割中庐之南乡、临沮之北乡置上黄县，治軨乡。</span>
去襄阳一百五十里。魏时夷王梅敷兄弟三人，部曲万余家屯此，分布在中庐宜城西山鄢、沔二谷中，
<span class="c2">冯本“沔”作“污”，误。中庐，见《魏志·刘表传》。宜城，见《魏志·明纪》景初元年。</span>
土地平敞，宜桑麻，有水陆良田，沔南之膏腴沃壤，谓之柤中。</span>
魏将蒲忠、胡质各将数千人，要遮险隘，
<span class="c1">各本“要”上皆有“忠”字，吴本、毛本无之，误。</span>
图断然后，质为忠继援。时然所督兵将先四出，闻问不暇收合，便将帐下见兵八百人逆掩。忠战不利，质等皆退。
<span class="c1">◎《魏志·胡质传》：吴大将朱然围樊城，质轻军赴之。议者皆以为贼盛不可迫，质曰：“樊城卑下，兵少，故当进军为之外援；不然，危矣。”遂勒兵临围，城中乃安。◎此与本传所载互异。盖两国兵争，伐功讳败，故记载各殊也。</span>
<span class="c1">◎孙氏《异同评》曰：《魏志》及《江表传》云
<span class="c2">◎陈景云曰：志，当作“书”，此谓王沈等所撰之《魏书》也。</span>
然以景初元年、正始二年再出为寇，所破胡质、蒲忠在景初元年。《魏志》承《魏书》，依违不说质等为然所破，而直云然退耳。《吴志》说赤乌五年，于魏为正始三年，魏将蒲忠与朱然战，忠不利，质等皆退。按《魏少帝纪》及《孙权传》，是岁并无事，当是陈寿误以吴嘉禾六年为赤乌五年耳。
<span class="c2">◎潘眉曰：陈《志》之误，在以赤乌四年为五年。《魏少帝纪》“正始二年五月，吴将朱然等围襄阳之樊城”，《襄阳记》“柤中去襄阳一百五十里”，此一证也。《晋书·宣帝纪》“魏正始二年，吴将全琮寇芍陂，朱然、孙伦围樊城，诸葛瑾、步骘抄柤中”，此二证也。《宋书·天文志》“正始二年五月，吴将朱然围樊城，诸葛瑾入柤中”，此三证也。《魏志·王淩传》“正始二年，吴大将全琮寇芍陂”，即此事，四证也。魏正始二年，于吴为赤乌四年。《吴主传》赤乌四年书“车骑将军朱然围樊，大将军诸葛瑾取柤中”，此又灼然一显证。故此传之误在以四年为五年。孙盛谓《魏少帝（记）〈纪〉》、《孙权传》无此事，真可谓视睫不见；裴世期引之，全无辨证，最是疏处。◎弼按：潘说极是。《魏志·齐王纪》“正始二年五月，吴将朱然等围襄阳之樊城，太傅司马宣王率众拒之。六月辛丑退”，干宝《晋纪》详述宣王退兵事，亦与本传互异。</span>
</span>
九年，复征柤中，魏将李兴等闻然深入，率步骑六千断然后道，然夜出逆之，军以胜反。
<span class="c1">◎《魏志·齐王纪》正始七年注引《汉晋春秋》曰：是年，吴将朱然入柤中，斩获数千。◎赵一清曰：《御览》卷八百六十七引《吴书》云：朱然破魏将李兴等，斩首五百级，得鼓车三乘。拜然左大司马，加赐御织绒帽。</span>
先是，归义马茂怀奸，觉诛，
<span class="c1">◎《孙权传》：赤乌八年七月，将军马茂等图逆，夷三族。</span>
权深忿之。然临行上疏曰：“马茂小子，敢负恩养。臣今奉天威，事蒙克捷，欲令所获，震耀远近，方舟塞江，使足可观，以解上下之忿。惟陛下识臣先言，责臣后效。”权时抑表不出。然既献捷，群臣上贺，权乃举酒作乐，而出然表曰：“此家前初有表，孤以为难必，今果如其言，可谓明于见事也。”遣使拜然为左大司马、右军师。
<span class="c1">◎洪饴孙曰：吴以三公领之，不属丞相。</span>

8. <span id="卷五十六·吴书十一·朱治朱然吕范朱桓传第十一-朱然-8"></span>
然长不盈七尺，气候分明，内行修絜，其所文采，惟施军器，余皆质素。终日钦钦，
<span class="c1">◎胡三省曰：○毛苌云：钦钦，言使人乐进也。</span>
常在战场，
<span class="c1">《通鉴》“常”作“若”。</span>
临急胆定，尤过绝人，
<span class="c1">《通鉴》作“过绝于人”。</span>
虽世无事，每朝夕严鼓，
<span class="c1">◎胡三省曰：严鼓，疾击鼓也。今人谓之擂鼓。</span>
兵在营者，咸行装就队，以此玩敌，使不知所备，故出辄有功。
<span class="c1">◎胡三省曰：虽不出兵，而常为行备，敌人之觇者，玩以为常，则不知所以备豫矣。</span>
诸葛瑾子融、步骘子协，虽各袭任，
<span class="c1">◎官本《考证》曰：宋本“各”作“名”。</span>
权特复使然总为大督。又陆逊亦本，功臣名将存者惟然，
<span class="c1">◎陈景云曰：本，当作“卒”，《孙权传》“逊先然五年卒”。云“亦”者，承上葛、步二人言之。</span>
莫与比隆。寝疾二年，后渐增笃，权昼为减膳，夜为不寐，中使医药口食之物，相望于道。然每遣使表疾病消息，权辄召见，口自问讯，入赐酒食，出送布帛。自创业功臣疾病，权意之所钟，吕蒙、凌统最重，然其次矣。年六十八，赤乌十二年卒，
<span class="c1">三月卒，见《孙权传》。</span>
权素服举哀，为之感恸。子绩嗣。

9. <span id="卷五十六·吴书十一·朱治朱然吕范朱桓传第十一-朱然-9"></span>
绩字公绪，
<span class="c1">监本“绪”作“绩”，误。</span>
以父任为郎，后拜建忠都尉。
<span class="c1">建忠都尉，一人，吴置。</span>
叔父才卒，绩领其兵，随太常潘濬讨五溪，
<span class="c1">五溪蛮夷，见《蜀志·先主传》章武元年。</span>
以胆力称。迁偏将军、营下督，
<span class="c1">◎洪饴孙曰：出征时置，非常制。◎弼按：下文云领盗贼事，非出征时置也。</span>
领盗贼事，持法不倾。鲁王霸注意交绩，尝至其廨，
<span class="c1">◎胡三省曰：廨，居隘翻，公宇也。</span>
就之坐，欲与结好，绩下地住立，辞而不当。然卒，绩袭业，拜平魏将军，乐乡督。
<span class="c1">乐乡，见《孙晧传》凤皇元年。吴于濒江要地皆置督。</span>
明年，
<span class="c1">赤乌十三年。</span>
魏征南将军王昶率众攻江陵城，不克而退。绩与奋威将军诸葛融书曰：“昶远来疲困，马无所食，力屈而走，此天助也。今追之力少，可引兵相继，吾欲破之于前，足下乘之于后，岂一人之功哉，宜同断金之义。”
<span class="c1">◎《易·系辞》：二人同心，其利断金。◎《正义》曰：二人若同齐其心，其纤利能断截于金。金是坚刚之物，能断而截之，甚言利之甚也。◎此谓而二人心行同也。</span>
融答许绩。绩便引兵及昶于纪南，
<span class="c1">◎《水经注》：江陵西北有纪南城。◎赵一清曰：○《方舆纪要》：纪南城在荆州府北十里。○《史记索隐》：楚都郢，今江陵北纪南城是。◎谢鍾英曰：在今江陵西北三十里是也。</span>
纪南去城三十里，绩先战胜而融不进，绩后失利。
<span class="c1">◎《魏志·王昶传》：昶诣江陵，贼大将施绩夜遁入江陵城，追斩数百级。昶欲引至平地与合战，绩果追军，与战，克之。绩遁走。</span>
权深嘉绩，盛责怒融，融兄大将军恪贵重，故融得不废。初，绩与恪、融不平，及此事变，为隙益甚。建兴元年，迁镇东将军。二年春，恪向新城，要绩并力，而留置半州，
<span class="c1">半州，见《张昭传》。</span>
使融兼其任。冬，恪、融被害，绩复还乐乡，假节。太平二年，拜骠骑将军。孙綝秉政，大臣疑贰，绩恐吴必扰乱，而中国乘衅，乃密书结蜀，使为并兼之虑。蜀遣右将军阎宇将兵五千，增白帝守，
<span class="c1">白帝，见《蜀志·先主传》建安十六年。</span>
以须绩之后命。永安初，迁上大将军、都护督，自巴丘上迄西陵。
<span class="c1">◎自今湖南岳州至今湖北宜昌也。◎《魏志·陈留王纪》：咸熙元年，自平蜀之后，吴寇屯逼永安，遣荆、豫诸军掎角赴救，贼皆遁退。</span>
元兴元年，就拜左大司马。
<span class="c1">孙晧宝鼎三年，绩入江夏，见《晋书·武帝纪》泰始四年。</span>
初，然为治行丧竟，乞复本姓，权不许，绩以五凤中表还为施氏，建衡二年卒。

## 吕范

1. <span id="卷五十六·吴书十一·朱治朱然吕范朱桓传第十一-吕范-1"></span>
吕范字子衡，汝南细阳人也。
<span class="c1">◎《郡国志》：豫州汝南郡细阳。◎《一统志》：今安徽颍州府太和县东茨河西岸。</span>
少为县吏，有容观姿貌。邑人刘氏，家富女美，范求之。女母嫌，欲勿与，刘氏曰：“观吕子衡宁当久贫者邪？”遂与之婚。后避乱寿春，孙策见而异之，范遂自委昵，将私客百人归策。时太妃在江都，
<span class="c1">江都，见《孙策传》。</span>
策遣范迎之。徐州牧陶谦谓范为袁氏觇候，讽县掠考范，范亲客健儿篡取以归。时唯范与孙河常从策，跋涉辛苦，危难不避，策亦亲戚待之，
<span class="c1">元本“亦”作“以”。</span>
每与升堂，饮宴于太妃前。

2. <span id="卷五十六·吴书十一·朱治朱然吕范朱桓传第十一-吕范-2"></span>
后从策攻破庐江，还俱东渡，到横江、当利，破张英、于麋，下小丹阳、
<span class="c1">小丹阳，详见《魏志·陶谦传》。</span>
湖熟，领湖熟相。
<span class="c1">汉末湖熟为侯国，故置相。</span>
策定秣陵、曲阿，收笮融、刘繇余众，增范兵二千，骑五十匹。后领宛陵令，讨破丹阳贼，
<span class="c1">横江、当利、湖熟、秣陵、曲阿、宛陵、丹阳，均见《孙策传》。</span>
还吴，迁都督。
<span class="c1">◎《江表传》曰：策从容独与范棋，范曰：“今将军事业日大，士众日盛，范在远，闻纲纪犹有不整者，范愿蹔领都督，
<span class="c2">《通鉴》“蹔”作“暂”。</span>
佐将军部分之。”策曰：“子衡，卿既士大夫，
<span class="c2">毛本“士”作“上”，误。</span>
加手下已有大众，立功于外，
<span class="c2">◎胡三省曰：范先领宛陵令，破丹阳贼而还。</span>
岂宜复屈小职，知军中细碎事乎！”范曰：“不然。今舍本土而托将军者，非为妻子也，
<span class="c2">◎胡三省曰：吕范，汝南人。</span>
欲济世务。犹同舟涉海，一事不牢，即俱受其败。此亦范计，非但将军也。”策笑，无以答。范出，更释褠，著袴褶，
<span class="c2">◎胡三省曰：褠，居侯翻，单衣也。著，陟略翻。褶，席入翻。袴褶，骑服也。</span>
执鞭，诣閤下启事，
<span class="c2">局本“閤”作“阁”，误。</span>
自称领都督，
<span class="c2">◎毛本“自”作“曰”，误。◎沈钦韩曰：汉、魏以来，领兵将军帐下有护军，有都督。吕范愿暂领都督，佐将军部分，是也。</span>
策乃授传，
<span class="c2">◎胡三省曰：传，株恋翻，符传也。</span>
委以众事。由是军中肃睦，威禁大行。
<span class="c2">◎胡三省曰：○老子云：盗亦有道。○傥无其道，安能为盗哉！</span>
</span>

3. <span id="卷五十六·吴书十一·朱治朱然吕范朱桓传第十一-吕范-3"></span>
是时下邳陈瑀
<span class="c1">瑀字公玮，下邳淮浦人，陈球之子，陈登之从父也。瑀事详见《魏志·袁术传》注引《英雄记》，又见《魏志·吕布传》注引《先贤行状》，又见本志《孙策传》注引《江表传》。</span>
自号吴郡太守，
<span class="c1">据《江表传》，汉朝诏敕“行吴郡太守、安东将军陈瑀”，则非自号可知。盖瑀阴图袭策，互相攻击，故谓其假借朝命也。</span>
住海西，
<span class="c1">海西，见《孙策传》。</span>
与强族严白虎交通。策自将讨虎，别遣范与徐逸攻瑀于海西，枭其大将陈牧。
<span class="c1">◎《九州春秋》曰：初平三年，扬州刺史陈袆死，
<span class="c2">宋本“袆”作“伟”。据《英雄记》云，扬州刺史陈温病死。</span>
袁术使瑀领扬州牧。后术为曹公所败于封丘，
<span class="c2">封丘，见《魏志·武纪》初平四年。</span>
南人叛瑀，
<span class="c2">“瑀”字似应作“术”。</span>
瑀拒之。术走阴陵，
<span class="c2">阴陵，见《魏志·袁术传》。</span>
好辞以下瑀，瑀不知权，而又怯，不即攻术。术于淮北集兵向寿春。瑀惧，使其弟公琰请和于术。
<span class="c2">◎范《书·陈球传》：瑀弟琮，汝阴太守。◎公琰，当是琮字也。</span>
术执之而进，瑀走归下邳。
<span class="c2">◎《英雄记》云：瑀既领州，而术败于封丘，南向寿春，瑀拒术不纳，术退保阴陵，更合军攻瑀。瑀惧，走归下邳。</span>
</span>
又从攻祖郎于陵阳，
<span class="c1">◎陵阳，见《孙策传》。◎《吴夫人传》：孙策与孙河、吕范依吴景，合众共讨泾县山贼祖郎，郎败走。◎《孙辅传》：辅从策讨陵阳，生得祖郎等。◎案：祖郎事详见《孙辅传》注引《江表传》。又按《孙策传》注引《江表传》，祖郎、严白虎等皆为陈瑀所煽诱图攻孙策者也。</span>
太史慈于勇里。
<span class="c1">◎《太史慈传》：孙策已平定宣城以东，惟泾以西六县未服。慈住泾县，策躬自攻讨，遂见囚执。◎胡三省曰：勇里在泾县。◎《方舆纪要》：今泾县西北。</span>
七县平定，
<span class="c1">◎赵一清曰：《太史慈传》“泾西六县未服”，连泾数之得七县。</span>
拜征虏中郎将，
<span class="c1">征虏中郎将，一人，吴置。</span>
征江夏，
<span class="c1">孙策征黄祖，时吕范领桂阳太守，见《孙策传》注引《吴录》。</span>
还平鄱阳。
<span class="c1">◎鄱阳，见《孙权传》建安八年。◎赵一清曰：○《方舆纪要》卷八十五：鄱阳城在饶州府东六十里故县渡，汉县盖治此，即吴芮所居也。后汉时县亦治焉。建安八年，鄱阳山越乱，孙权使吕范讨平之。自晋以后，皆为鄱阳郡治。《志》云今府城本吴芮筑，广周七里，吴时周鲂增九里三十步。或曰此即鄱阳故城，非今郡城也。郡城盖唐初所筑。</span>
策薨，奔丧于吴。后权复征江夏，范与张昭留守。曹公至赤壁，与周瑜等俱拒破之，拜裨将军，领彭泽太守，
<span class="c1">◎彭泽，见《孙策传》、《刘繇传》。◎赵一清曰：○彭泽郡后废入豫章。○《方舆纪要》卷八十五：建安十四年，孙权置彭泽郡，以吕范领太守，寻废。◎吴增僅曰：彭泽疑汉末曾作郡，后复省。</span>
以彭泽、柴桑、历阳为奉邑。
<span class="c1">◎柴桑，见《孙权传》黄初二年。历阳，见《孙策传》。◎赵一清曰：阳，当作“陵”。吴时历陵属鄱阳，三县地相连，不应远取九江。◎弼按：赵说是。历陵，见《孙晧传》天玺元年。彼传亦误以历陵为历阳也。◎吴增僅曰：历陵县属豫章，《汉志》、《续志》同。建安中移属鄱阳。《孙晧传》“天玺元年，鄱阳言历阳山石文理成字”，裴注引《江表传》云“历阳县有石山临水，历阳长表上言石印发”，《通鉴》胡注云 “鄱阳无历阳县，‘阳’当作‘陵’”，又引《饶州图经》云“鄱阳历陵有石印山”，洪《志》据之。然《吕范传》“以彭泽、柴桑、历阳为奉邑”，彭泽、柴桑与历陵地接，去汉九江郡之历阳县隔大江数百里，不应《志》、注并误作“历阳”，疑吴既省庐江之历阳，而于鄱阳置郡时又改豫章之历陵为历阳也。惟《寰宇记》注引《吴志·晧传》作“鄱阳历陵”，未知孰是。今姑从《寰宇记》。</span>
刘备诣京见权，
<span class="c1">京，见《先主传》建安十三年。</span>
范密请留备。
<span class="c1">亦见《鲁肃传》注引《汉晋春秋》。此与周瑜所见相同。</span>
后迁平南将军，
<span class="c1">◎洪饴孙曰：平南将军，一人，第三品。</span>
屯柴桑。

4. <span id="卷五十六·吴书十一·朱治朱然吕范朱桓传第十一-吕范-4"></span>
权讨关羽，过范馆，谓曰：“昔早从卿言，无此劳也。今当上取之，卿为我守建业。”权破羽还，都武昌，
<span class="c1">◎沈家本曰：还，疑当作“迁”。孙权得荆州后始都鄂，改名武昌。◎弼按：“还”字属上句读，不误。</span>
拜范建威将军，封宛陵侯，
<span class="c1">丹阳郡治宛陵，见《孙策传》。</span>
领丹阳太守，治建业，
<span class="c1">丹阳郡徙治建业，详见《孙权传》嘉禾三年。</span>
督扶州以下至海，
<span class="c1">◎《贺齐传》：出镇江上，督扶州以上至皖。◎谢鍾英曰：扶州当系江宁西南江中之洲，未能确指其地。</span>
转以溧阳、怀安、宁国为奉邑。
<span class="c1">◎溧阳，见《何姬传》。◎《宋书·州郡志》：宣城太守，太康元年分丹阳立。领怀安令，吴立。◎《晋志》：宣城郡怀安。◎洪亮吉曰：怀安，吴分宛陵立。○《方舆纪要》：今宁国县东四十里。◎宁国，见《孙权传》赤乌十三年。</span>
曹休、张辽、臧霸等来伐，
<span class="c1">此为吴黄武元年、魏黄初三年事。</span>
范督徐盛、全琮、孙韶等，以舟师拒休等于洞口。
<span class="c1">洞口，见《曹休传》。</span>
迁前将军，假节，改封南昌侯。时遭大风，船人覆溺，死者数千，还军，拜扬州牧。
<span class="c1">◎《魏志·文纪》黄初四年注载诏云：征东诸军与权党吕范等水战，斩首四万，获船万艘。◎《曹休传》：休为征东大将军，督张辽等及诸州郡二十余军，击权大将吕范等于洞浦，破之。◎《董昭传》：暴风吹贼船，悉诣休等营下，斩首获生，贼遂迸散。◎据《魏志》纪传所载，范军大挫，此虽敌国夸张之辞，然《孙权传》与本传俱云“船人覆溺，死者数千”，亦不讳败，是范军无功可证，而封侯拜牧，俨若战胜酬庸者，何也？盖当时曹休率二十六军而来，愿将锐卒虎步江南，魏文且躬自督师，敕诸军促渡，军未前进，竟无所获。吴则疆域无虞，魏则尹卢战死，以少击众，退走敌军，保境之功诚不可没。徐盛、全琮同进爵赏。仲谋之善于御将，此亦其一端也。</span>

5. <span id="卷五十六·吴书十一·朱治朱然吕范朱桓传第十一-吕范-5"></span>
性好威仪，州民如陆逊、全琮及贵公子，皆脩敬虔肃，不敢轻脱。
<span class="c1">◎康发祥曰：逊，吴郡吴人也；琮，吴郡钱唐人也；皆隶扬州，故称州民。◎弼按：范辟陆逊为别驾从事，举茂才，见《逊传》。</span>
其居处服饰，于时奢靡，然勤事奉法，故权悦其忠，不怪其侈。
<span class="c1">◎《江表传》曰：人有白范与贺齐奢丽夸绮，服饰僣拟王者，权曰：“昔管仲踰礼，
<span class="c2">◎《论语》：邦君树塞门，管氏亦树塞门；邦君为两君之好，有反坫，管氏亦有反坫。</span>
桓公优而容之，无损于霸。今子衡、公苗，
<span class="c2">贺齐字公苗。</span>
身无夷吾之失，
<span class="c2">管仲字夷吾。</span>
但其器械精好，舟车严整耳，此適足作军容，
<span class="c2">◎或曰：作，疑作“状”。</span>
何损于治哉？”告者乃不敢复言。</span>
初，策使范典主财计，权时年少，私从有求，范必关白，不敢专许，当时以此见望。
<span class="c1">◎胡三省曰：望，责望也，怨望也。</span>
权守阳羡长，
<span class="c1">阳羡，见《孙权传》卷首。</span>
有所私用，策或料覆，
<span class="c1">◎胡三省曰：覆，审校也。</span>
功曹周谷辄为传著簿书，
<span class="c1">◎《通鉴》“传”作“傅”。◎胡三省曰：傅，读曰附。著，直略翻。</span>
使无谴问。权临时悦之，及后统事，以范忠诚，厚见信任，以谷能欺更簿书，不用也。
<span class="c1">◎胡三省曰：周世宗之待周美，我朝太祖之重窦仪，事亦类此。</span>

6. <span id="卷五十六·吴书十一·朱治朱然吕范朱桓传第十一-吕范-6"></span>
黄武七年，范迁大司马，印绶未下，疾卒。权素服举哀，遣使者追赠印绶。及还都建业，权过范墓呼曰：“子衡！”言及流涕，祀以太牢。
<span class="c1">◎《江表传》曰：初，权移都建业，大会将相文武，时谓严畯曰：
<span class="c2">宋本“时”作“特”。</span>
“孤昔叹鲁子敬比邓禹，吕子衡方吴汉，闻卿诸人未平此论，今定云何？”畯退席曰：“臣未解指趣，谓肃、范受饶，褒叹过实。”权曰： “昔邓仲华初见光武，
<span class="c2">邓禹字仲华。</span>
光武时受更始使，抚河北，行大司马事耳，未有帝王志也。禹劝之以复汉业，是禹开初议之端矣。
<span class="c2">◎范《书·邓禹传》：禹闻光武安集河北，即杖策北渡，追及于邺。光武见之甚欢。禹进说曰：“诸将皆庸人崛起，志在财帛，朝夕自快而已。于今之计，莫如延揽英雄，务悦民心，立高祖之业，救万民之命。以公而虑，天下不足定也。”</span>
子敬英爽有殊略，孤始与一语，便及大计，与禹相似，故比之。吕子衡忠笃亮直，性虽好奢，然以忧公为先，不足为损，避袁术自归于兄，兄作大将，别领部曲，故忧兄事，乞为都督，办护脩整，加之恪勤，与吴汉相类，故方之。
<span class="c2">吴汉不肯附王郎而从光武，吕范避袁术而归孙策，事正相同。</span>
皆有指趣，非孤私之也。”畯乃服。</span>

7. <span id="卷五十六·吴书十一·朱治朱然吕范朱桓传第十一-吕范-7"></span>
范长子先卒，次子据嗣。据字世议，以父任为郎，
<span class="c1">据为孙壹之妹夫，见《孙奂传》。</span>
后范寝疾，拜副军校尉，
<span class="c1">副军校尉，一人，吴置。</span>
佐领军事。范卒，迁安军中郎将。
<span class="c1">◎赵一清曰：军，疑作“东”。</span>
数讨山贼，诸深恶剧地，所击皆破。随太常潘濬讨五溪，
<span class="c1">五溪，见《蜀志·先主传》章武元年。</span>
复有功。朱然攻樊，据与朱异破城外围，
<span class="c1">冯本、吴本、毛本“异”作“冀”，误。</span>
还拜偏将军，入补马闲右部督，
<span class="c1">◎杜佑曰：《周官》有校人、圉师、趣马，掌十二闲之马。</span>
迁越骑校尉。太元元年，大风，江水溢流，
<span class="c1">何焯校本“水”下增“盛”字。</span>
渐淹城门，权使视水，独见据使人取大船以备害。
<span class="c1">◎官本《考证》曰：《御览》“害”作“宫”。</span>
权嘉之，拜荡魏将军。
<span class="c1">吴置荡魏将军一人。</span>
权寝疾，以据为太子右部督。
<span class="c1">◎洪饴孙曰：太子右部督，一人，吴置此官，疑典太子宿卫。</span>
太子即位，拜右将军。
<span class="c1">《孙和传》注引殷基《通语》云“左将军吕据附鲁王”，本传云拜右将军，不云拜左将军。</span>
魏出东兴，
<span class="c1">东兴，见《魏志·齐王纪》嘉平四年。</span>
据赴讨有功。明年，孙峻杀诸葛恪，
<span class="c1">建兴二年也。</span>
迁据为骠骑将军，平西宫事。五凤二年，假节，与峻等袭寿春，还遇魏将曹珍，破之于高亭。
<span class="c1">高亭，见《孙亮传》五凤二年。</span>
太平元年，帅师侵魏，未及淮，闻孙峻死，以从弟綝自代，据大怒，引军还，欲废綝。綝闻之，使中书奉诏，诏文钦、刘纂、
<span class="c1">冯本“纂”作“繤”，误。</span>
唐咨等使取据，又遣从兄虑
<span class="c1">《孙亮传》“虑”作“宪”。</span>
以都下兵逆据于江都。左右劝据降魏，据曰：“耻为叛臣。”遂自杀。
<span class="c1">◎胡三省曰：据父范佐孙策以造吴，故耻为叛臣，自杀以明节。</span>
夷三族。

## 朱桓

1. <span id="卷五十六·吴书十一·朱治朱然吕范朱桓传第十一-朱桓-1"></span>
朱桓字休穆，吴郡吴人也。
<span class="c1">吴县，见《孙策传》。</span>
孙权为将军，桓给事幕府，
<span class="c1">幕府，解见《魏志·袁绍传》注引《魏氏春秋》载绍檄州郡文。</span>
除余姚长。
<span class="c1">余姚，见《孙权传》。</span>
往遇疫疠，谷食荒贵，桓分部良吏，隐亲医药，飧粥相继，士民感戴之。迁荡寇校尉，
<span class="c1">荡寇校尉，一人，吴置。</span>
授兵二千人，使部伍吴、会二郡，
<span class="c1">吴郡、会稽二郡也。</span>
鸠合遗散，期年之间，得万余人。后丹阳、鄱阳山贼蜂起，攻没城郭，杀略长吏，处处屯聚。桓督领诸将，周旋赴讨，应皆平定。稍迁裨将军，封新城亭侯。
<span class="c1">◎《宋书·州郡志》：扬州吴郡太守新城令，浙江西南名为桐溪，吴立为新城县，后并桐庐。◎《一统志》：今浙江杭州府新城县治。</span>

2. <span id="卷五十六·吴书十一·朱治朱然吕范朱桓传第十一-朱桓-2"></span>
后代周泰为濡须督。黄武元年，魏使大司马曹仁步骑数万向濡须，仁欲以兵袭取州上，伪先扬声，欲东攻羡溪。
<span class="c1">羡溪，见《魏志·蒋济传》。</span>
桓分兵将赴羡溪，既发，卒得仁进军拒濡须七十里问。
<span class="c1">◎宋本“问”作“间”。◎李龙官曰：当作“问”。言仁扬声攻羡溪，实欲攻取濡须，此时卒得其进军音问也。</span>
桓遣使追还羡溪兵，兵未到而仁奄至。时桓手下及所部兵在者五千人，诸将业业，各有惧心，
<span class="c1">◎孔安国曰：业业，危惧意。</span>
桓喻之曰：“凡两军交对，胜负在将，不在众寡。诸君闻曹仁用兵行师，孰与桓邪？兵法所以称客倍而主人半者，谓俱在平原，无城池之守，
<span class="c1">《通鉴》“池”作“隍”。</span>
又谓士众勇怯齐等故耳。今仁既非智勇，
<span class="c1">冯本“仁”作“人”，误。</span>
加其士卒甚怯，又千里步涉，人马罢困，
<span class="c1">◎胡三省曰：罢，读曰疲。</span>
桓与诸君，共据高城，
<span class="c1">宋本“君”作“军”。</span>
南临大江，北背山陵，
<span class="c1">濡须山在和州界，谓之东关。七宝山在无为界，谓之西关。</span>
以逸待劳，为主制客，此百战百胜之势也。虽曹丕自来，尚不足忧，况仁等邪！”桓因偃旗鼓，外示虚弱，以诱致仁。仁果遣其子泰攻濡须城，分遣将军常雕
<span class="c1">◎钱大昭曰：《吴主传》作“常彫”，古字通。</span>
督诸葛虔、王双等，
<span class="c1">◎赵一清曰：此别一王双。</span>
乘油船别袭中洲。
<span class="c1">◎胡三省曰：油船，盖以油皮为之，外施油以扞水。◎严衍曰：此中洲乃濡须入江之中洲，非江陵之中洲也。</span>
中洲者，部曲妻子所在也。
<span class="c1">《通鉴》“部曲”上有“桓”字。</span>
仁自将万人留橐皋，
<span class="c1">橐皋，见《孙亮传》五凤二年。</span>
复为泰等后拒。桓部兵将攻取油船，或别击雕等，桓等身自拒泰，烧营而退，遂枭雕，生虏双，送武昌，
<span class="c1">◎潘眉曰：魏将王双于蜀后主建兴六年为诸葛亮所斩，此传云“生虏双，送武昌”，当是双初被虏，至权称藩于魏时，与于禁等同遣还，故仍为魏将，后乃为亮所斩也。◎弼按：权称藩遣于禁等还在黄初元年，生虏王双在吴黄武二年，即魏黄初四年，孙权改年临江据守之后，潘说误。</span>
临阵斩溺，死者千余。
<span class="c1">◎《魏志·蒋济传》：黄初三年，与大司马曹仁征吴，济别袭羡溪。仁欲攻濡须洲中，济曰：“贼据西岸，列船上流，而兵入（舟）〈洲〉中，是谓自内地狱，危亡之道也。”仁不从，果败。◎互见《孙权传》黄武三年。</span>
权嘉桓功，封嘉兴侯，
<span class="c1">嘉兴，见《孙策传》。</span>
迁奋武将军，领彭城相。
<span class="c1">◎赵一清曰：此亦遥领。</span>

3. <span id="卷五十六·吴书十一·朱治朱然吕范朱桓传第十一-朱桓-3"></span>
黄武七年，鄱阳太守周鲂谲诱魏大司马曹休，休将步骑十万至皖城以迎鲂。
<span class="c1">皖城，见《魏志·明纪》太和二年。</span>
时陆逊为元帅，全琮与桓为左右督，各督三万人击休。休知见欺，当引军还，自负众盛，徼于一战。
<span class="c1">宋本“徼”作“邀”。</span>
桓进计曰：“休本以亲戚见任，非智勇名将也。今战必败，败必走，走当由夹石、挂车，
<span class="c1">◎胡三省曰：○《元丰九域志》：舒州桐城县北有挂车镇，有挂车岭，镇因岭而得名。◎赵一清曰：○《方舆纪要》卷二十六：淮南有两硖石，在寿州淮水上者曰北硖石，在桐城者曰南硖石。薛氏谓淮西山泽无水隔者，有六安、舒城走南硖之路，南硖所以蔽皖也。汉建安十九年，孙权攻皖，张辽自合肥驰救，至硖石，闻城已破，筑垒硖石南而还，谓之南硖戍。吴黄武六年曹休攻皖，陆逊、朱桓等拒之。休败，追至硖石，斩获无算。今山为控扼要口，北拒庐、凤，南指江、黄，此为通道。挂车岭在怀宁府桐城县西四十里，上有挂车石。汉都长安，江淮往来，此为要路。○《九域志》：桐城县有挂车镇，以挂车岭而名。○一清案：惜哉，此谋之不用也。君子是以知吴之不能跨涉中原也明矣。◎夹石，互见《魏志·蒋济传》、《臧霸传》、本志《吕蒙传》。</span>
此两道皆险阨，若以万兵柴路，
<span class="c1">◎胡三省曰：柴路，谓以柴塞路也。</span>
则彼众可尽，而休可生虏，臣请将所部以断之。若蒙天威，得以休自效，便可乘胜长驱，进取寿春，割有淮南，以规许、洛，
<span class="c1">◎胡三省曰：汉末都许，魏时都洛。</span>
此万世一时，不可失也。”
<span class="c1">◎胡三省曰：言历万世，惟有此一时机会可乘耳。</span>
权先与陆逊议，逊以为不可，故计不施行。
<span class="c1">◎蒋济、满宠上疏言曹休深入必败，各见魏志本传。◎《孙权传》：黄武七年八月，权至皖口，使将军陆逊督诸将大破休于石亭。</span>

4. <span id="卷五十六·吴书十一·朱治朱然吕范朱桓传第十一-朱桓-4"></span>
黄龙元年，拜桓前将军，领青州牧，假节。嘉禾六年，魏庐江主簿吕习请大兵自迎，欲开门为应。桓与卫将军全琮俱以师迎。既至，事露，军当引还。城外有溪水，去城一里所，广三十余丈，深者八九尺，浅者半之，诸军勒兵渡去，桓自断后。时庐江太守李膺整严兵骑，欲须诸军半渡，因迫击之。及见桓节盖在后，卒不敢出，其见惮如此。

5. <span id="卷五十六·吴书十一·朱治朱然吕范朱桓传第十一-朱桓-5"></span>
是时全琮为督，权又令偏将军胡综宣传诏命，参与军事。琮以军出无获，
<span class="c1">◎《孙权传》：嘉禾六年十月，遣卫将军全琮袭六安，不克。</span>
议欲部分诸将，有所掩袭。桓素气高，耻见部伍，乃往见琮，问行意，感激发怒，与琮校计。琮欲自解，因曰：“上自令胡综为督，综意以为宜尔。”
<span class="c1">◎刘家立曰：综，疑作“琮”。</span>
桓愈恚恨，还乃使人呼综。综至军门，桓出迎之，顾谓左右曰：“我纵手，汝等各自去。”
<span class="c1">◎或曰：写忮躁人，如见裂眦张眉，惟用一 “纵”字。</span>
有一人旁出，语综使还。桓出，不见综，知左右所为，因斫杀之。桓佐军进谏，刺杀佐军，遂托狂发，诣建业治病。权惜其功能，故不罪。
<span class="c1">◎孙盛曰：《书》云：“臣无作威作福，作威作福，则凶于而家，害于而国。”
<span class="c2">◎《尚书·洪范篇》之辞。◎《孔传》云：言惟君得专威福也。</span>
桓之贼忍，殆虎狼也，人君且犹不可，况将相乎？语曰：“得一夫而失一国。”纵罪亏刑，失孰大焉！
<span class="c2">◎或曰：孙盛论自当，然亦视事势何如耳。主威方行，群臣效命，区区一眚青，遽坏长城，则亦未得也。故曰未可与权。◎康发祥曰：桓恚恨胡综部分军事，使气擅杀，跋扈之迹，凶暴之行，所谓不待教而诛者也。孙权既不能伸司马之威，已失刑政，而承祚作传复赏其义勇，尤属寡识。《记》曰：“勇能害上，不登于明堂。”桓虽骁勇，何所取哉！</span>
</span>
使子异摄领部曲，令医视护，数月复遣还中洲。
<span class="c1">桓为濡须督，部曲妻子皆在中洲。</span>
权自出祖送，
<span class="c1">◎《诗·大雅·烝民篇》：仲山甫出祖。◎郑《笺》云：祖者，将行范軷之祭也。</span>
谓曰：“今寇虏尚存，王涂未一，孤当与君共定天下，欲令君督五万人专当一面，以图进取，想君疾未复发也。”
<span class="c1">◎或曰：将将之术，权可无愧。</span>
桓曰：“天授陛下圣姿，当君临四海，猥重任臣，以除奸逆，臣疾当自愈。”
<span class="c1">◎《吴录》曰：桓奉觞曰：“臣当远去，愿一捋陛下须，无所复恨。”权冯几前席，桓进前捋须曰：“臣今日真可谓捋虎须也。”权大笑。</span>

6. <span id="卷五十六·吴书十一·朱治朱然吕范朱桓传第十一-朱桓-6"></span>
桓性护前，
<span class="c1">◎《蜀志·关羽传》：诸葛亮知羽护前。</span>
耻为人下，每临敌交战，节度不得自由，辄嗔恚愤激。然轻财贵义，兼以强识，与人一面，数十年不忘，部曲万口，妻子尽识之。爱养吏士，赡护六亲，俸禄产业，皆与共分。及桓疾困，举营忧戚。年六十二，赤乌元年卒。
<span class="c1">当生于熹平六年，小孙策二岁。</span>
吏士男女，无不号慕。又家无余财，权赐盐五千斛以周丧事。子异嗣。

7. <span id="卷五十六·吴书十一·朱治朱然吕范朱桓传第十一-朱桓-7"></span>
异字季文，以父任除郎，
<span class="c1">◎《文士传》曰：张惇子纯
<span class="c2">张纯事见《孙和传》及注引《吴录》，又《顾邵传》注引《吴录》云“张敦字叔方，吴郡人”，即张惇。下文张俨、朱异皆吴郡吴人，三人皆童少，又同里，故同往见朱据也。张俨事见《蜀志·诸葛亮传》注引张俨《默记》。</span>
与张俨及异俱童少，往见骠骑将军朱据。据闻三人才名，欲试之，告曰：“老鄙相闻，饥渴甚矣。夫騕以迅骤为功，
<span class="c2">◎吴本、毛本“ ”作“马”，误。◎《尔雅·释畜》：玄驹，褭骖。◎郭璞注：玄驹，小马，别名褭骖耳。◎或曰：此即騕褭，古之良马名。◎陆德明《音义》云：○褭，奴了反。○《字林》云：騕褭，良马。騕，乌了反。○郭注：《上林赋》云：“騕褭神马，日行万里。”</span>
鹰隼以轻疾为妙，
<span class="c2">◎《尔雅·释鸟》：鹰隼丑，其飞也翚。◎郭璞注：鼓翅翚翚然疾。◎陆德明《音义》云：“鹰”字或作“應”。隼，西尹反。</span>
其为吾各赋一物，然后乃坐。”俨乃赋犬曰：“守则有威，出则有获，韩卢、宋鹊，书名竹帛。”
<span class="c2">◎《广雅·释兽》：韩獹、宋，犬属。◎《疏证》：○《初学记》引《字林》云：獹，韩良犬也。，宋良犬也。○獹，通作“卢”。○《齐风·卢令篇·传》云：卢，田犬也。《秦策》云：譬若驰韩卢而逐蹇兔也。○《少仪》：守犬、田犬，则授摈者，既受乃问犬名。○郑注云：名谓若韩卢、宋鹊之属。○《正义》云：《战国策》云：“韩子卢者，天下之疾犬也。”又魏文帝说诸方物，亦云狗于古则韩卢、宋鹊。则“ ”、“鹊”音同字异耳。《孔丛子·执节篇》：申叔问曰：“犬马之名，皆因其形色而名焉，唯韩卢、宋鹊独否，何也？”子顺答曰：“卢，黑色；鹊，白黑色。”</span>
纯赋席曰：“席以冬设，簟为夏施，
<span class="c2">◎《诗·小雅·斯干篇》：下莞上簟，乃安斯寝。◎郑《笺》云：莞，小蒲之席也。竹苇曰簟。</span>
揖让而坐，君子攸宜。”异赋弩曰：“南岳之幹，锺山之铜，应机命中，获隼高墉。”
<span class="c2">◎《诗·大雅·皇矣篇》：以伐崇墉。◎《毛传》云：墉，城也。</span>
三人各随其目所见而赋之，皆成而后坐，据大欢悦。</span>
后拜骑都尉，代桓领兵。赤乌四年，随朱然攻魏樊城，建计破其外围，还拜偏将军。魏庐江太守文钦营住六安，
<span class="c1">六安，见《孙坚传》。</span>
多设屯砦，
<span class="c1">砦，音寨，蒲落也，又垒也，通作“柴”、“寨”。</span>
置诸道要，以招诱亡叛，为边寇害。异乃身率其手下二千人，掩破钦七屯，斩首数百，迁扬武将军。权与论攻战，辞对称意。权谓异从父骠骑将军据曰：“本知季文懀定，见之复过所闻。”
<span class="c1">◎赵一清曰：唐人诗有“乖觉”字，即“懀”也。“乖”、“懀”同音，今人习用之，盖吴语也。◎李龙官曰：懀，训闷，训恶，与语意不合，应作“狯”，言其狡狯也。◎弼按：“懀”字疑为“胆”字之误，“定”字属上句读。《朱然传》“临急胆定，尤过绝人”，本传上文“孙权与论攻战，辞对称意”，当亦谓其胆定也。《顾承传》孙权与顾雍书曰“贵孙子直，令问休休，至于相见，过于所闻”，与此传“见之复过所闻”语意相同。若“定”字属下句，似不成语。孙权所以告朱据者，乃嘉奖季文之词，若云狡狯，恐不然也。</span>
十三年，文钦诈降，密书与异，欲令自迎。异表呈钦书，因陈其伪，不可便迎。权诏曰：“方今北土未一，钦云欲归命，宜且迎之。若嫌其有谲者，但当设计网以罗之，盛重兵以防之耳。”乃遣吕据督二万人，与异并力，至北界，
<span class="c1">◎胡三省曰：北界，谓魏、吴分界之地，在魏庐江郡南，于吴为北。</span>
钦果不降。建兴元年，迁镇南将军。是岁魏遣胡遵、诸葛诞等出东兴，
<span class="c1">东兴，见《魏志·齐王纪》嘉平四年。</span>
异督水军攻浮梁，坏之，魏军大破。
<span class="c1">◎《吴书》曰：异又随诸葛恪围新城，
<span class="c2">合肥新城也。</span>
城既不拔，异等皆言宜速还豫章，袭石头城，
<span class="c2">◎赵一清曰：○《方舆纪要》卷八十四：石头驿在南昌府章江门外十里，有石头渚。○《水经注》：赣水经豫章郡北，水之西岸有盘石，谓之石头，津步之处。○汪藻曰：自豫章郡绝江而西，有山屹然，并江而出者，石头渚也。阻江负城，十里而近。◎谢鍾英曰：石头，即豫章。◎弼按：此与秣陵之石头城同名异地。</span>
不过数日可拔。
<span class="c2">是时吴兵正攻合肥新城，何以云“宜速还豫章”？豫章本为吴地，何以云“袭石头城”？殊不可解。</span>
恪以书晓异，异投书于地曰：“不用我计，而用侯子言！”
<span class="c2">◎宋本“侯”作“傒”。江右人曰傒。◎或曰：○《异苑》云：诸葛恪为丹阳太守，猎两山之间，有物如小儿，伸手引人。恪令民去故地，参佐问之，恪曰：“此事在《白泽图》，曰两山之间，有神如小儿，名曰傒。”○此所云“傒子”，疑即用此。</span>
恪大怒，立夺其兵，遂废还建业。
<span class="c2">◎《诸葛恪传》：恪耻城不下，忿形于色。将军朱异有所是非，恪怒，立夺其兵。</span>
</span>
太平二年，假节，为大都督，救寿春围，不解。还军，为孙綝所枉害。
<span class="c1">◎孙綝杀异于镬里，见《孙亮传》太平二年。◎《通鉴》：魏甘露二年，吴朱异率三万人进屯安丰，魏兖州刺史州泰击破朱异于阳渊。复遣朱异前解寿春之围。异留辎重于都陆，进屯黎浆，石苞、州泰又击破之。太山太守胡烈以奇兵五千袭都陆，尽焚异资粮。异将余兵食葛叶，走归孙綝。綝使异更死战，异以士卒乏食，不从綝命。綝怒，斩异于镬里。綝既不能拔出诸葛诞，而丧败士众，自戮名将，由是吴人莫不怨之。</span>
<span class="c1">◎《吴书》曰：綝要异相见，将往，恐陆抗止之，异曰：“子通，家人耳，
<span class="c2">孙綝字子通。</span>
当何所疑乎！”遂往。綝使力人于坐上取之。异曰：“我吴国忠臣，有何罪乎？”乃拉杀之。</span>

8. <span id="卷五十六·吴书十一·朱治朱然吕范朱桓传第十一-朱桓-8"></span>
评曰：朱治、吕范以旧臣任用，朱然、朱桓以勇烈著闻，吕据、朱异、施绩咸有将领之才，克绍堂构。若范、桓之越隘，
<span class="c1">吕范居处服饰，于时奢靡，谓之越礼。朱桓素气高，耻见部伍，又性护前，耻为人下，皆为隘。</span>
得以吉终，至于据、异无此之尤而反罹殃者，所遇之时殊也。
