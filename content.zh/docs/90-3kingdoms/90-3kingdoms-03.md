---
weight: 4
title: 卷三·魏书三·明帝纪第三
---

# 卷三·魏书三·明帝纪第三

1. <span id="卷三·魏书三·明帝纪第三-1"></span>
魏书三明帝纪第三
三国志三

2. <span id="卷三·魏书三·明帝纪第三-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：森林守望者</span>
<span class="c1">复校：擎骥</span>

## 明帝叡

1. <span id="卷三·魏书三·明帝纪第三-明帝叡-1"></span>
明皇帝讳叡，字元仲，文帝太子也。生而太祖爱之，常令在左右。
<span class="c1">◎《魏书》曰：帝生数岁而有岐嶷之姿，
<span class="c2">◎《诗·大雅·生民篇》：克岐克嶷。◎《毛传》云：岐，知意也。嶷，识也。◎郑《笺》云：能匍匐，则岐岐然，意有所知也。其貌嶷嶷然，有所识别也。◎《朱传》云：岐嶷，峻茂之貌。</span>
武皇帝异之，曰：“我基于尔三世矣。”每朝宴会同，
<span class="c2">◎《周礼·春宫·大宗伯》：春见曰朝，夏见曰宗，秋见曰觐，冬见曰遇，时会曰会，殷见曰同。◎郑注云：时见者，言无常期。.殷，犹众也。</span>
与侍中近臣并列帷幄。好学多识，特留意于法理。</span>
年十五，封武德侯；
<span class="c1">◎裴注谓魏武以建安九年八月定都邺，文帝始纳甄后，明帝应以十年生。◎弼按：信如裴说，则至延康元年应作“年十六”也。武德，见《文纪·延康元年》。郑称为武德侯傅，见《文纪·延康元年》注引《魏略》。吉茂为武德侯庶子，见《常林传》注引《魏略》。</span>
黄初二年为齐公，三年为平原王。以其母诛，
<span class="c1">甄后赐死在黄初二年。</span>
故未建为嗣。
<span class="c1">◎卢文弨曰：《御览》“嗣”下有“也”字。◎赵一清曰：宜书“甄后生帝”。</span>
<span class="c1">◎《魏略》曰：文帝以郭后无子，诏使子养帝。帝以母不以道终，意甚不平。后不获已，乃敬事郭后，旦夕因长御问起居，郭后亦自以无子，遂加慈爱。
<span class="c2">◎《晋书·阎（讚）〈缵〉传》：魏明帝因母得罪，废为平原侯，为置家臣、庶子、师友、文学，皆取正人，共相匡矫。兢兢慎罚，事父以孝。父没，事母以谨，闻于天下，至今称之。◎弼按：据此，则甄后死后明帝不特未建为嗣，且废为侯，可补陈《志》之阙。</span>
文帝始以帝不悦，有意欲以他姬子京兆王为嗣，
<span class="c2">◎钱大昭曰：京兆王礼，徐姬子也。</span>
故久不拜太子。◎《魏末传》曰：
<span class="c2">◎《隋书·经籍志》：《魏末传》两卷，梁又有《魏末传》并《魏氏大事》六卷，亡，无撰人姓名，◎《唐志》无。◎章宗源曰：○《魏志·明帝纪》注引射鹿子事、《类聚·兽部》、《御览·皇王部》、《皇亲部》、《资产部》，《世说·言语篇》注俱引之，大同小异。○《曹爽传》注：何晏妇金乡公主，即晏同母妹。○臣松之按：《魏末传》此搢绅所不忍言，虽楚王之妻嫂不是过也。设令此言出于旧史，犹将莫之或信，况底下之书乎！案《诸王公传》，沛王出自杜夫人所生，晏母姓尹，公主若与沛王同生，焉得言与晏同母？○《诸葛诞传》注：诞杀乐綝，表曰：“圣朝明臣，臣即魏臣；不明臣，臣即吴臣„„”诸语。○臣松之以为《魏末传》所言，率皆鄙陋。</span>
帝常从文帝猎，见子母鹿。文帝射杀鹿母，使帝射鹿子，帝不从，曰：“陛下已杀其母，臣不忍复杀其子。”因涕泣。文帝即放弓箭，以此深奇之，而树立之意定。
<span class="c2">◎《世说·言语篇》注引此云：文帝射鹿母，应弦而倒。复令帝射其子，帝置弓泣曰：“陛下已杀其母，臣不忍复杀其子。”文帝曰：“好语动人心。”遂定为嗣。◎梁章钜曰：此即裴松之所谓“甄后杀害，事有明审”者也。◎弼按：裴松注此语见《甄后传》注。</span>
</span>
七年夏五月，帝病笃，乃立为皇太子。
<span class="c1">文帝九子，其四已前死，余子皆短世。东海王霖爱宠异于诸国，而性又麤暴。至病笃时始立明帝为太子，非本志也。苦心图篡，厥后不昌，天之报施，其不爽乎！</span>
丁巳，即皇帝位，
<span class="c1">文帝以丁巳崩，明帝即于是日即位。</span>
大赦。尊皇太后曰太皇太后，
<span class="c1">卞后也。</span>
皇后曰皇太后。
<span class="c1">郭后也。</span>
诸臣封爵各有差。
<span class="c1">◎《世语》曰：帝与朝士素不接，
<span class="c2">◎毛本“素”作“数”，误。◎弼按：上文注引《魏书》云“每朝宴会同，与侍中近臣并列帷幄”，此言“与朝士素不接”，似两说相歧。然细按之，“与近臣并列”在魏武时，黄初以后则“与朝士不相接”矣。</span>
即位之后，群下想闻风采。居数日，独见侍中刘晔，语尽日。众人侧听，晔既出，问：“何如？”晔曰：“秦始皇、汉孝武之俦，才具微不及耳。”
<span class="c2">◎梁章钜曰：传评谓“秦皇、汉武，宫馆是营”，盖即采用晔语。考青龙以后，始动土木，竟日之谈，以罄其蕴，晔之远识不可阶矣。</span>
</span>
癸未，追谥母甄夫人曰文昭皇后。
<span class="c1">◎详见《甄后传》。“癸未”上应有“六月”，《文纪》“六月戊寅，葬首阳陵”，癸未在戊寅后五日，为六月无疑。盖葬文帝后始追谥甄夫人也。◎卢文弨曰：癸未及下壬辰皆不当在五月中。下“八月”上亦少“秋”字。</span>
壬辰，立皇弟蕤为阳平王。
<span class="c1">潘淑媛所生，本传作“阳平县王”，盖黄初五年改封诸王皆为县王也。</span>

2. <span id="卷三·魏书三·明帝纪第三-明帝叡-2"></span>
八月，孙权攻江夏郡，
<span class="c1">江夏郡，见《武纪》建安十三年。</span>
太守文聘坚守。
<span class="c1">◎胡三省注：○文聘时屯石阳。○祝穆曰：魏初定荆州，屯沔阳，为重镇。晋立沔阳县，江夏郡自上昶移理焉。今临嶂山在汉阳军西六十里，晋沔阳县治也，意石阳即此地。◎弼按：祝穆所云 “沔阳”当为“沌阳”之误。《一统志》“沌阳故城，在汉阳县西”，《元和志》“晋于沔州西临漳山下置沌阳县，江夏郡自上昶移理焉”，又按《文聘传》“孙权以五万众自围聘于石阳，聘坚守不动，权住二十余日乃解去”，《孙权传》亦云“权闻魏文帝崩，征江夏，围石阳”，据此，则聘所坚守者实为石阳，与沌阳别为一地。</span>
朝议欲发兵救之，帝曰：“权习水战，所以敢下船陆攻者，
<span class="c1">◎严衍曰：下船，犹言舍船。◎赵一清曰：以上岸为下船。</span>
几掩不备也。
<span class="c1">《通鉴》“几”作“冀”。</span>
今已与聘相持，
<span class="c1">《通鉴》“持”作“拒”。</span>
夫攻守势倍，终不敢久也。”
<span class="c1">各本“敢”均作“可”，宋本、元本作“敢”，《通鉴》同。</span>
先时遣治书侍御史荀禹慰劳边方，
<span class="c1">◎《晋书·职官志》：汉宣帝幸宣室斋居而决事，令侍御史二人治书侍侧，后因别置，谓之治书侍御史，盖其始也。◎《宋书·百官志》：治书侍御史，掌举劾官品第六已上。汉宣帝斋居决事，令侍御史二人治书，因谓之治书御史。汉东京使明法律者为之，天下谳疑事，则以法律当其是非。魏、晋以来则分掌侍御史所掌诸曹，若尚书二丞也。◎洪饴孙曰：荀禹，《北堂书钞》引《魏氏春秋》作“荀寓”。◎弼按：荀寓字景伯，仕晋位至尚书，见本志《荀彧传》注，非荀禹也，洪说误。</span>
禹到，于江夏发所经县兵及所从步骑千人乘山举火，
<span class="c1">◎胡三省曰：乘，登也。</span>
权退走。辛巳，立皇子冏为清河王。
<span class="c1">◎赵一清曰：冏，《诸王传》作“贡”。◎弼按：清河悼王贡为文帝子，黄初四年薨，无子国除。冏为明帝子。明帝子本志无传，赵说误。</span>
吴将诸葛瑾、张霸等寇襄阳，抚军大将军司马宣王讨破之，斩霸，
<span class="c1">◎《晋书·宣帝纪》：孙权围江夏，遣其将诸葛瑾、张霸并攻襄阳，帝督诸军讨权，走之。进击，败瑾，斩霸，并首级千余。迁骠骑将军。</span>
征东大将军曹休又破其别将于寻阳。
<span class="c1">◎《汉书·高帝纪》：项梁尽召别将。◎师古曰：别将，谓小将别在他所者。◎《郡国志》：扬州庐江郡寻阳，南有九江，东合为大江。◎胡三省曰：此江北之寻阳，汉故县地。◎《一统志》：寻阳故城，今湖北黄州府黄梅县北。◎阎若璩曰：○汉寻阳县在大江北，今黄州府蕲州东浔水城是。东晋成帝移于江南，今九江府德化县西十五里是。○杜佑云：温峤所移也。◎徐松曰：○庐江郡无江以南地，洪氏亮吉立五证以明之。钱氏谓“在九江府城西”者误。《地理通释》云：晋惠帝时分庐江、武昌立寻阳郡，治豫章之柴桑，而寻阳之名乱。成帝移江州治寻阳，而江南之寻阳著，江北之寻阳益晦，久之，遂废寻阳入柴桑。◎吴增僅曰：《吴志·周瑜传》：建安四年，从攻皖城，拔之。复攻寻阳，破刘勋。○此为寻阳入吴之始。其后皖城虽复入魏，而寻阳依然属吴。十九年吴以吕蒙为庐江太守，屯寻阳，是时寻阳属庐江可知。二十五年由庐江改属武昌。黄武二年，又由武昌改隶蕲春。盖终吴之世未尝属魏也。◎寻阳，互见《曹休传》，又见《吴志·孙策传》注引《江表传》。</span>
论功行赏各有差。冬十月，清河王冏薨。十二月，以太尉钟繇为太傅，
<span class="c1">◎《晋书·职官志》：太宰、太傅、太保，周之三公官也。魏初唯置太傅，以钟繇为之。</span>
征东大将军曹休为大司马，中军大将军曹真为大将军，司徒华歆为太尉，
<span class="c1">歆让为于管宁，帝不许，遣缪袭喻指。</span>
司空王朗为司徒，镇军大将军陈群为司空，
<span class="c1">◎《吴志·诸葛瑾传》：孙权咨瑾曰：“叡不如丕，犹丕不如操。闻任陈长文、曹子丹辈，或文人诸生，或宗室戚臣，宁能御雄才虎将以制天下乎？”</span>
抚军大将军司马宣王为骠骑大将军。
<span class="c1">◎《续百官志》：将军，不常置，掌征伐背叛。比公者四：第一大将军，次骠骑将军，次车骑将军，次卫将军。◎钱大昭曰：太和元年，诏骠骑将军司马宣王讨之。四年，骠骑将军司马宣王为大将军，骠骑下无“大”字，疑衍文。◎周寿昌曰：懿本抚军大将军，或因晋骠骑，遂留“大”字，此一时事，故后仍旧制去“大”字。◎又案：其时镇军、征东据称大将军，殆魏初制未定也。◎弼按：《晋书·宣帝纪》亦作“骠骑将军”。</span>

3. <span id="卷三·魏书三·明帝纪第三-明帝叡-3"></span>
太和元年
<span class="c1">◎《宋书·礼志一》：魏明帝初，司空王朗议：“古者有年数，无年号，汉初犹然。或有世而改，有中元、后元。改弥数，中、后之号不足，故更假取美名，非古也。述《春秋》之事，曰隐公元年，则简而易知。载汉世之事，曰建元元年，则后不见，宜若古称元而已。”明帝不从，乃诏曰：“先帝即位之元，则有延康之号，受禅之初，亦有黄初之称。今名年可也。”于是尚书奏：“《易》曰：‘乾道变化，各正性命。保合大和，乃利贞。首出庶物，万国咸宁。’宜为太和元年。”</span>
春正月，郊祀武皇帝以配天，宗祀文皇帝于明堂以配上帝。
<span class="c1">◎侯康曰：○此有月无日，晋、宋《礼志》及《通典》皆作“丁未”。汉制，郊、堂不同日举行，同日自此始。○《南齐书·礼志上》载：高堂隆表：“九日南郊，十日北郊，十一日明堂，十二日宗庙。”○蔡仲熊据此以为魏郊、堂不同日之证。然是年则实同日，或隆此议不见用，或用在太和以后，未可知也。◎赵一清曰：○《晋书·礼志》：太和元年始宗祀文帝于明堂，齐王亦行其礼。○今《齐王纪》不书。</span>
分江夏南部置江夏南部都尉。
<span class="c1">江夏郡，见《武纪》建安十三年。</span>
西平麹英反，杀临羌令、西都长，
<span class="c1">◎《郡国志》：凉州金城郡临羌。◎《一统志》：临羌故城，在甘肃西宁府西宁县西。西平郡故城，今西宁县治，本汉临羌县地，后汉末析置西都县，兼置西平郡。◎吴增僅曰：○《元和志》：魏分破羌立西都县，属西平郡。○洪《志》不录破羌县。○沈《志》云：西都，魏分破羌立。○云“分立”，明魏有破羌县。◎弼按：西平郡，见《武纪》建安十九年、《齐王纪》嘉平五年。</span>
遣将军郝昭、鹿磐讨斩之。二月辛未，帝耕于藉田。
<span class="c1">◎详见《武纪》建安十九年“始耕籍田”注。◎《晋书·礼志上》云：魏氏惟天子耕耤，藩镇阙诸侯百亩之礼。及武帝末，有司奏：“古诸侯耕耤田百亩，躬执耒以奉社稷宗庙，以劝率农功。今诸王临国，宜依修耕耤之义。”然竟未施行。◎《宋书·礼志四》云：魏氏三祖皆亲耕耤，此则先农无废享也。其礼无异闻，宜从汉仪。执事告祠以太牢。◎《宋书·百官志》：籍田令一人。丞一人，掌耕宗庙社稷之田，于周为甸师。汉文帝初立籍田，置令、丞各一人。汉东京及魏并不置。◎王先谦曰：○藉、籍古书假借通用，故“藉”或为“籍”，当正作“耤”。○《说文》“耤”下云：帝耤千亩也。古者使民如借，故谓之耤。从耒，昔声。○“藉”下云：祭藉也。一曰草不编，狼藉。○“籍”下云：簿书也。</span>
辛巳，立文昭皇后寝庙于邺。
<span class="c1">◎胡三省曰：甄后赐死于邺，因葬焉。</span>
丁亥，朝日于东郊。夏四月乙亥，行五铢钱。
<span class="c1">◎《通典》卷八云：魏文帝黄初二年，罢五铢钱，使百姓以谷帛为市买。至明帝代，〖◎弼按：应作“世”，避唐讳。〗钱废谷用既久，人间巧伪渐多，竞湿谷以要利，作薄绢以为市。虽处以严刑，不能禁也。司马芝等举朝大议，以为用钱非徒丰国，亦所以省刑，今若更铸五铢，于事为便。帝乃更立五铢钱，至晋用之，不闻有所改创。</span>
甲申，初营宗庙。
<span class="c1">◎掘地得玉玺，见《甄后传》。◎沈家本曰：按后文“三年十一月，庙始成，迎神主于邺”，是文帝之世未尝立庙矣，而《文纪》黄初四年夏五月注《魏书》曰“辛酉，有司奏造二庙，立太皇帝庙，大长秋特进侯与高祖合祭，亲尽以次毁；特立武皇帝庙，四时享祀，为魏太祖，万载不毁也”，是黄初时已立庙，与此《纪》不符。将无黄初时造庙于邺，此时始立于洛阳耶？观此《纪》云“初，洛阳宗庙未成，神主在邺庙”，此邺有庙之证。黄初四年六月，大雨，伊、洛溢流杀人，民坏庐舍。《宋书·五行志》云“简宗庙，废祭祀，则水不润下。帝初即位，自邺迁洛，营造宫室，而不起宗庙，太祖神主犹在邺。常于建始殿飨祭，如家人之礼，终黄初不复还邺，而员丘方泽、南北郊、社稷等神位未有定所，此其罚也”，此又洛阳洛阳未有宗庙之证也。顾操死于洛阳，而神主在邺者，盖操于建安十八年为魏公即立，魏宗庙于邺，故死而神主亦送至邺。《魏略》言“改长安、谯、许昌、邺、洛阳为五都”，可见文帝之世尚未定都，故时而幸许，时而幸洛，终岁无常所，既立庙于邺，自不必于洛阳别起宗庙，至明帝定都洛阳，自不得不别营宗庙。《宋书》谓“文帝不起宗庙”者，似未得其实，惟庙在邺而身未尝至邺，则其简宗庙、废祭祀，诚难免讥议矣。</span>
秋八月，夕月于西郊。
<span class="c1">◎梁章钜曰：“八月”下脱“己丑”二字，《宋书·礼志》可证。◎钱大昭、潘眉说同。是年六月，诏司马懿屯宛，加都督荆、豫二州诸军事，见《晋书·宣帝纪》。</span>
冬十月丙寅，治兵于东郊。焉耆王遣子入侍。十一月，立皇后毛氏。
<span class="c1">◎《晋书·五行志上》云：初，帝为平原王，纳河南虞氏为妃。〖◎弼按：南，应作“内”。〗及即位，不以为后，更立典虞车工卒毛嘉女为后。
<span class="c2">“典虞车工卒”误，详《毛后传》引吴金华说。</span>
后本仄微，非所宜升。◎本志《夏侯玄传》：玄尝进见，与皇后弟毛曾并坐，玄耻之，不悦。</span>
赐天下男子爵人二级，鳏寡孤独不能自存者赐谷。
<span class="c1">是月下诏征管宁。</span>
十二月，封后父毛嘉为列侯。
<span class="c1">◎《毛后传》：封嘉博平乡侯。
<span class="c2">陈寿特书此事，盖欲与前《文纪》文帝诏令“后族之家不得横受茅土之爵”相对，以讥明帝不遵先皇诏令之失。</span>
</span>
新城太守孟达反，
<span class="c1">新城郡，详见《文纪》延康元年注。</span>
诏骠骑将军司马宣王讨之。
<span class="c1">◎《三辅决录》曰：
<span class="c2">《三辅决录》，见《武纪》建安二十三年注。</span>
伯郎，凉州人，名不令休。◎其注曰：伯郎姓孟，名他，
<span class="c2">范《书·宦者传》“他”作“佗”。</span>
扶风人。灵帝时，中常侍张让专朝政，让监奴典护家事。他仕不遂，乃尽以家财赂监奴，与共结亲，积年，家业为之破尽。众奴皆惭，问他所欲。他曰：“欲得卿曹拜耳。”奴被恩久，皆许诺。时宾客求见让者，门下车常数百乘，
<span class="c2">宋本无“下”字。</span>
或累日不得通。他最后到，众奴伺其至，皆迎车而拜，径将他车独入。众人悉惊，谓他与让善，争以珍物遗他。他得之，尽以赂让，让大喜。他又以蒲桃酒一斛遗让，
<span class="c2">◎《汉书·西域传》：大宛国以蒲陶为酒，富人藏酒至万余石，久者至数十岁不败。◎《御览·九百七十二》载魏文帝诏曰：中国珍果甚多，且复为说蒲萄。当其朱夏涉秋，尚有余暑，醉酒宿醒，掩露而食。甘而不，脆而不酸，冷而不寒。味长汁多，除烦解。又酿以为酒，甘于麴糵，善醉而易醒。道之固以流涎咽唾，况亲食之？即他方之果，宁有疋者！◎据此，则当时蒲萄酒之珍贵可知。</span>
即拜凉州刺史。
<span class="c2">◎范《书·宦者传·张让传》所载与此略同。◎《西域传》云：灵帝建宁三年，凉州刺史孟佗遣从事任涉将敦煌兵五百人，与戊己司马曹宽、西域长史张晏，将焉耆、龟兹、车师前后部，合三万余人，讨疏勒，攻桢中城，四十余日不能下，引去。</span>
他生达，
<span class="c2">达，字子敬，改字子度，见《刘封传》。</span>
少入蜀。◎其处蜀事迹在《刘封传》。
<span class="c2">在，一作“见”。《御览》引司马彪《续汉书》载孟他事与此同。</span>
◎《魏略》曰：达以延康元年率部曲四千余家归魏。文帝时初即王位，既宿知有达，闻其来，甚悦，令贵臣有识察者往观之，还曰：“将帅之才也。”或曰：“卿相之器也。”王益钦达。逆与达书曰：“近日有命，未足达旨，何者？昔伊挚背商而归周，
<span class="c2">◎弼按：○应作“伊挚背夏而归商”，各本皆误。○《史记·殷本纪》：伊尹去汤適夏。既丑有夏，复归于亳。○《索隐》云：《孙子兵书》：“伊尹名挚。”孔安国亦曰“伊挚”。</span>
百里去虞而入秦，
<span class="c2">◎《孟子》：百里奚，虞人也。晋假道于虞。百里奚不谏，知虞公之不可谏而去之秦。◎弼按：百里奚事，《左传》、《史记》、《说苑》、《论衡》所载各殊，当孟子时已传闻异辞矣。</span>
乐毅感鸱夷以蝉蜕，
<span class="c2">◎《史记·乐毅列传》：乐毅报遗燕惠王书云：“昔伍子胥说听于阖闾，而吴王远迹至郢；夫差弗是也，赐之鸱夷而浮之江。吴王不寤先论之可以立功，故沈子胥而不悔；子胥不蚤见主之不同量，是以至于入江而不化。”</span>
王遵识逆顺以去就，
<span class="c2">◎范《书·隗嚣传》：王遵字子春，霸陵人，少豪侠，有（少）〈才〉辩，虽与嚣举兵，而常有归汉意，数劝嚣遣子入侍，嚣不从，故去焉。</span>
皆审兴废之符效，知成败之必然，故丹青画其形容，良史载其功勋。闻卿姿度纯茂，器量优绝，当骋能明时，收名传记。今者翻然濯鳞清流，甚相嘉乐，虚心西望，依依若旧，下笔属辞，欢心从之。昔虞卿入赵，再见取相，
<span class="c2">◎《史记·虞卿列传》：虞卿者，游说之士也。蹑蹻担簦，说赵孝成王。一见，赐黄金百镒，白璧一双；再见，为赵上卿，故号为虞卿。</span>
陈平就汉，一觐参乘。
<span class="c2">◎《史记·陈丞相世家》：汉王与平语而说之，乃拜平为都尉，使为参乘，典护军，诸将尽讙。</span>
孤今于卿，情过于往，故致所御马物以昭忠爱。”又曰：“今者海内清定，万里一统，三垂无边尘之警，
<span class="c2">◎吴金华曰：边，百衲本作“风”。当时恒称寇警、变乱之事为“风尘”。“边尘”于义为狭，疑非旧作。</span>
中夏无狗吠之虞，以是弛罔阔禁，与世无疑，保官空虚，初无资任。
<span class="c2">◎陈景云曰：资，当作“质”。魏制，凡镇守部曲将及外州长吏并纳质任，有家口应从坐者，收系保官。时帝特欲抚慰孟达初附，故为此华言耳。◎官本《考证》引此作何焯说。◎李慈铭曰：○保官，当作“保宫”。○《汉书·百官公卿表》：少府属官有居室，武帝更为保宫。○《苏武传》曰：老母系保宫。○又魏制，郡县分剧、中、平三等，惟外剧郡长吏须纳质任，中、平郡则不然，见《王观传》。</span>
卿来相就，当明孤意，慎勿令家人缤纷道路，以亲骇疏也。若卿欲来相见，且当先安部曲，有所保固，然后徐徐轻骑来东。”达既至谯，
<span class="c2">时魏文军次于谯。</span>
进见闲雅，才辩过人，众莫不属目。又王近出，乘小辇，
<span class="c2">◎赵一清曰：○《晋书·舆服志》：辇，自汉以来为人君之乘，魏晋御小辇，出即乘之。</span>
执达手，抚其背戏之曰：“卿得无为刘备刺客邪？”遂与同载。又加拜散骑常侍，领新城太守，委以西南之任。时众臣或以为待之太猥，又不宜委以方任。
<span class="c2">◎本志《刘晔传》：蜀将孟达率众降。达有容止才观，文帝甚器爱之。晔以为：“达有苟得之心，而恃才好术，必不能感恩怀义。新城与吴、蜀接连，若有变态，为国生患。”◎《晋书·宣帝纪》：蜀将孟达之降也，魏朝遇之甚厚。帝以达言行倾巧，不可任，骤谏，不见听。</span>
王闻之曰：“吾保其无他，亦譬以蒿箭射蒿中耳。”达既为文帝所宠，又与桓階、夏侯尚亲善，及文帝崩，时桓、尚皆卒，
<span class="c2">◎官本《考证》云：诸本均作“桓、尚”，误。应作“阶、尚”为是。
<span class="c3">吴金华举诸例证“桓、尚”不误，说见彼。</span>
</span>
达自以羁旅久在疆埸，心不自安。诸葛亮闻之，阴欲诱达，数书招之，
<span class="c2">◎亮与达书，详见《蜀志·费诗传》。◎《华阳国志》卷七云：亮还至汉阳，与魏降人李鸿相见，说新城太守孟达委仰于亮无已。亮方北图，欲招达为外援，谓参军蒋琬、从事费诗曰：“归当有书与子度相闻。”〖达字子度。〗◎又卷二云：诸葛亮将北伐，招达为外援，故贻书曰：“嗟乎孟子度！迩者刘封侵凌足下，以伤先帝待士之望，慨然永叹。每存足下平素之志，岂虚托名载策者哉！”都护李严亦与书曰：“吾与孔明并受遗诏，思得良伴。”吴主孙权亦招之。达遂背魏通吴、蜀，表请马、弩于文帝。抚军司马宣王以为不可许。帝曰：“吾为天下主，义不先负人，当使吴、蜀知吾心。”乃多与之，过其所求。◎《御览·三百五十九》引司马彪《战略》：太和元年，诸葛亮从成都到汉中，达又欲应亮。遗亮玉玦、织成、障汗、苏合香。使郭模诈降过魏兴。太守申仪与达有隙，模语仪亮言：“玉玦者，已决；织成者，言谋已成；苏合者，言事已合。”</span>
达与相报答。魏兴太守申仪与达有隙，
<span class="c2">魏兴，见《武纪》建安二十年注。</span>
密表达与蜀潜通，帝未之信也。司马宣王遣参军梁幾察之，又劝其入朝。达惊惧，遂反。
<span class="c2">◎《晋书·宣帝纪》：达连吴固蜀，潜图中国。蜀相诸葛亮恶其反覆，又虑其为患。达与魏兴太守申仪有隙，亮欲促其事，乃遣郭模诈降，过仪，因漏泄其谋。达闻其谋漏泄，将举兵。帝恐达速发，以书喻之曰：“将军昔弃刘备，托身国家，国家委将军以疆埸之任，任将军以图蜀之事，可谓心贯白日。蜀人愚智，莫不切齿于将军。诸葛亮欲相破，惟苦无路耳。模之所言，非小事也，亮岂轻之而令宣露？此殆易知耳。”达得书大喜，犹与不决。帝乃潜军进讨。诸将言达与二贼交构，宜观望而后动。帝曰：“达无信义，此其相疑之时也，当及其未定促决之。”乃倍道兼行，八日到其城下。吴、蜀各遣其将向西城安桥、木阑塞以救达，帝分诸将距之。初，达与亮书曰：“宛去洛八百里，去吾一千二百里，闻吾举事，当表上天子，比相反覆，一月间也，则吾城已固，诸军足办。则吾所在深险，司马公必不自来；诸将来，吾无患矣。”及兵到，达又告亮曰：“吾举事八日而兵至城下，何其神速也！”</span>
◎干宝《晋纪》曰：
<span class="c2">◎宝，事见《文纪》延康元年注引《搜神记》。◎《晋书·宝传》：宝著《晋纪》，自宣帝迄于愍帝五十三年，凡三十卷，奏之。其书简略，直而能婉，咸称良史。◎《隋书·经籍志》：《晋纪》二十三卷，干宝撰，讫愍帝。◎《旧唐志》作二十二卷，又六十卷刘协注。◎《新唐志》“正史类”：干宝《晋书》二十二卷。◎“编年类”：干宝《晋纪》二十二卷。刘协注干宝《晋纪》六十卷。〖《新志》“二十二卷”两见，疑为重出。〗◎《史通·二体篇》曰：晋世干宝著书，盛誉丘明，深抑子长，其义云：“能以三十卷之约，括囊二百四十年之事，靡有遗也。”◎《论赞篇》曰：必择其善者，则干宝、范晔、裴子野是其最也。◎《序例篇》曰：令升先觉，远述丘明，重立凡例，勒成《晋纪》。邓、孙已下，遂蹑其踪。史例中兴，于斯为盛。◎又曰：干宝、范晔，理切而多功。◎《书事篇》曰：干宝之释五志也：“体国经野之言则书之；用兵征伐之权则书之；忠臣、烈士、孝子、贞妇之节则书之；文诰专对之辞则书之；才力技艺殊异则书之。”◎《正史篇》曰：干宝撰《晋纪》，自宣迄愍，七帝五十二年，凡二十二卷，甚为当时所称。◎章宗源曰：干宝论武帝革命及《晋纪·总论》，昭明列于《文选》。房乔修《晋书》全取《总论》，而微有删节。高贵乡公之弑，《通鉴》从干宝而著于《考异》，《世说·方正篇》注亦引之，《选》注所引有《武纪》、《惠纪》、《怀纪》、《愍纪》。</span>
达初入新城，登白马塞，
<span class="c2">◎毛本“马”作“云”。◎《水经·沔水注》：魏文帝以孟达为新城太守，治房陵故县。有粉水，县居其上，故曰上粉县也。堵水之旁又有白马山，山石似马，望之逼真。侧水谓之白马塞。孟达为守，登之而叹曰：“刘封、申耽据金城千里，而更失之乎？”为《上堵吟》，音韵哀切，有恻人心，今水次尚歌之。◎《隋书·经籍志》有《孟达集》三卷。</span>
叹曰：“刘封、申耽，据金城千里而失之乎！”</span>

4. <span id="卷三·魏书三·明帝纪第三-明帝叡-4"></span>
二年春正月，宣王攻破新城，斩达，传其首。
<span class="c1">◎《魏略》曰：宣王诱达将李辅及达甥邓贤，贤等开门纳军。达被围旬有六日而败，焚其首于洛阳四达之衢。
<span class="c2">◎《晋书·宣帝纪》：上庸城三面阻水，达于城外为木栅以自固。帝渡水，破其栅，直造城下，八道攻之。旬有六日，达甥邓贤、将李辅等开门出降。斩达，传首京师。</span>
</span>
分新城之上庸、武灵、巫县为上庸郡，锡县为锡郡。
<span class="c1">◎灵，宋本作“陵”，各本皆误。◎何焯曰：宋刻一本无“巫”字。◎卢文弨曰：无“巫”字非，《宋志》作“武陵、巫县”。◎钱大昕曰：黄初元年，并西城、房陵、上庸为新城郡，以孟达为太守。至是达诛，复其地为三也。武灵，当作“武陵”，本前汉旧县，属汉中，后汉并省，疑蜀先主更置也。巫县亦蜀所置，《晋志》谓之“北巫”，以南郡有巫县也。◎赵一清曰：《晋书·地理志》上庸郡统北巫，盖与吴建平郡之巫县对立也。◎吴增僅曰：洪《志》上庸郡有北巫，盖据《晋志》。案太和二年魏所分新城之“巫”上无“北”字，吴虽有巫县，与魏分立，无取南北以为识别，及晋武平吴，始于巫县之在北者，加“北”字，以别于南。◎《一统志》：武陵故城，在湖北郧阳府竹溪县东。◎谢鍾英曰：巫县地缺。◎李兆洛曰：当在湖北郧阳府境。◎上庸、锡，见《武纪》二十年注。</span>
蜀大将诸葛亮寇边，天水、南安、安定三郡吏民叛应亮。
<span class="c1">◎天水，见《王肃传》注引《魏略》。◎胡三省曰：汉阳郡至晋方改为天水，史追书也。◎洪亮吉曰：○《晋地理志》：晋始复汉阳为天水郡。○今考《魏志》曹真等传已作天水，盖由后言之。◎吴增僅曰：《蜀志·姜维传》“诸葛亮向祁山，天水太守出案行”，裴注引《魏略》云“天水太守马遵”，《魏志·邓艾传》有天水太守王颀，此不得云由后言之也。《志》于《文帝纪》则书云“武都氐王率种人内附，居汉阳郡”，于《明帝纪》则书云“天水、南安、安定三郡吏民叛应亮”，以是证之，凡史文于魏末代汉之先，皆书汉阳而不书天水，文帝即位之后，则书天水而不书汉阳，犂然有别。盖魏初已复旧名，《志》失载耳。◎谢鍾英曰：○黄初以前郡名汉阳，黄初以后郡名天水。《蜀志·法正传》“正子邈，官汉阳太守”，蜀承汉制，故曰“汉阳”，可为魏改汉阳为天水之证。○《一统志》：汉阳郡，魏复名天水。○洪氏引《晋志》孤证，疑天水由后追书，非也。◎弼按：吴、谢云云，诚足以正胡、洪之误。案《魏志·阎温传》“温为天水西城人”，此在黄初以前；《魏略·佞幸传》“孔桂，天水人”，此在建安初年；《蜀志·马超传》注引《典略》云“桓帝时，马腾父子硕为天水蘭干尉”，此在桓帝时；然则将何辞以解乎？汉阳郡，见《武纪》建安十八年。南安郡，见《武纪》建安十九年。安定郡，见《武纪》建安十六年。</span>
<span class="c1">◎《魏书》曰：是时朝臣未知计所出，帝曰：“亮阻山为固，
<span class="c2">岐山也。</span>
今者自来，既合兵书致人之术；
<span class="c2">◎胡三省曰：○《兵法》云：善战者致人。○帝姑以此言安朝野之心耳。</span>
且亮贪三郡，知进而不知退，今因此时，破亮必也。”乃部勒兵马步骑五万拒亮。</span>
遣大将军曹真都督关右，并进兵。右将军张郃击亮于街亭，
<span class="c1">◎《宋书·百官志》：左、右、前、后将军，周末官，秦、汉并因之，光武建武七年省，魏以来复置。◎本志《张郃传》云“以郃为左将军”，不云“为右将军”也。◎《汉书·地理志》：天水郡街泉。◎《郡国志》：凉州汉阳郡略阳有街泉亭。◎刘昭注：街泉故县省。◎《寰宇记》：俗名汉街城，在陇城县东北六十里，马谡为张郃败处。◎胡三省曰：《续汉志》汉阳略阳县有街泉亭，前汉之街泉县也，省入略阳。◎《一统志》：街泉废县、略阳故城，均在甘肃秦州秦安县东北。《巩昌府志》“今秦州东南七十里，地名街子口，即古街亭”，误。</span>
大破之。亮败走，三郡平。
<span class="c1">◎《曹真传》：遣张郃击亮将马谡，大破之。三郡皆平。◎《张郃传》：诸葛亮出祁山。遣郃督诸军，拒亮将马谡于街亭。谡依阻南山，不下据城。郃绝其汲道，击，大破之。南安、天水、安定郡反应亮，郃皆破平之。</span>
丁未，行幸长安。
<span class="c1">◎胡三省曰：亲帅师继郃之后以张声势。</span>
<span class="c1">◎《魏略》载帝露布天下并班告益州曰：刘备背恩，自窜巴蜀。诸葛亮弃父母之国，
<span class="c2">亮为琅邪阳都人。</span>
阿残贼之党，神人被毒，恶积身灭。亮外慕立孤之名，而内贪专擅之实。刘升之兄弟
<span class="c2">◎赵一清曰：《后主传》字公嗣，此云刘升之兄弟，岂别字邪？又后主小名阿斗，与升之字亦合。</span>
守空城而己。亮又侮易益土，虐用其民，是以利狼、宕渠、高定、青羌莫不瓦解，为亮仇敌。
<span class="c2">◎《蜀志·后主传》：建兴元年，越隽夷王高定背叛。◎《通鉴》：汉诸葛亮至南中，所在战捷。亮由越巂入，斩雍闿及高定。益州、永昌、牂柯、越巂四郡皆平。◎此云“瓦解”，为仇者敌国之言，不足置信。◎赵一清曰：青羌，青衣羌也。◎弼按：《诸葛亮传》注有賨叟、青羌。◎胡三省曰：青羌，亦羌之一种。</span>
而亮反裘负薪，里尽毛殚，刖趾適屦，刻肌伤骨，反更称说，自以为能。行兵于井底，游步于牛蹄。自朕即位，三边无事，犹哀怜天下数遭兵革，且欲养四海之耆老，长后生之孤幼，先移风于礼乐，次讲武于农隙，置亮画外，未以为虞。而亮怀李熊愚勇之智，
<span class="c2">◎南宋本“智”作“志”。◎范《书·公孙述传》：功曹李熊说述宜改名号。述于是自立为蜀王，都成都。熊复说述，宜即大位。述遂自立为天子，号成家，以李熊为大司徒。</span>
不思荆邯度德之戒，
<span class="c2">◎范《书·公孙述传》：述骑都尉平陵人荆邯见东方将平，兵且西向，宜以此时发国内精兵，冀有大利，述然邯言。蜀人以为不宜空国千里之外，决成败于一举，述乃止。◎按《述传》所载，与此不合。</span>
驱略吏民，盗利祁山。王师方振，胆破气夺，马谡、高祥，望旗奔败。
<span class="c2">◎高祥，《曹真传》、《郭淮传》俱作“高详”，
<span class="c3">《诸葛亮传》注、《李严传》注并作“高翔”。</span>
未知孰是。◎《郭淮传》：太和二年，蜀相诸葛亮出祁山，遣将军马谡至街亭，高详屯列柳城。张郃击谡，淮攻详营，皆破之。◎谢鍾英曰：柳城当与街亭相近。</span>
虎臣逐北，蹈尸涉血，亮也小子，震惊朕师。猛锐踊跃，咸思长驱。朕惟率土莫非王臣，师之所处，荆棘生焉，不欲使千室之邑忠信贞良，
<span class="c2">◎吴金华曰：据百衲本及《册府元龟》卷一百六十三，“千”当作“十”，《论语·公冶长》“十室之邑，必有忠信如丘者焉”，《说苑·谈丛》“十步之泽，必有香草；十室之邑，必有忠士”，“十室之邑忠信贞良”即本此义。</span>
与夫淫昏之党，共受涂炭。
<span class="c2">共，宋本作“同”。</span>
故先开示，以昭国诚，勉思变化，无滞乱邦。巴蜀将吏士民诸为亮所劫迫，公卿已下皆听束手。</span>
夏四月丁酉，还洛阳宫。
<span class="c1">◎《魏略》曰：是时讹言，云帝已崩，从驾群臣迎立雍丘王植。京师自卞太后群公尽惧。及帝还，皆私察颜色。卞太后悲喜，欲推始言者。帝曰：“天下皆言，将何所推？”</span>
赦系囚非殊死以下。乙巳，论讨亮功，封爵增邑各有差。五月，大旱。六月，诏曰：“尊儒贵学，王教之本也。自顷儒官或非其人，将何以宣明圣道？其高选博士，才任侍中、常侍者。申敕郡国，贡士以经学为先。”
<span class="c1">◎郡国、贡士，见《文纪》黄初三年。◎《汉书·儒林传》序云：丞相公孙弘等奏请为博士官置弟子五十人，复其身。太常择民年十八以上、仪状端正者，补博士弟子。郡国县官有好文学，敬长上，肃政敎，顺乡里，出入不悖，所闻，令相长丞上属所二千石，二千石谨察可者，常与计偕，诣太常，得受业如弟子。一岁皆辄课，能通一艺以上，补文学掌故缺；其高第可以为郎中，太常籍奏。即有秀才异等，辄以名闻。</span>
秋九月，曹休率诸军至皖，
<span class="c1">◎《汉书·地理志》：庐江郡睕。◎《郡国志》：扬州庐江郡晥。◎《吴志·孙权传》：建安十八年，庐江、九江、蕲春、广陵户十余万皆东渡江，江西遂虚，合肥以南惟有皖城。十九年，权克皖城，自是属吴。◎胡三省曰：皖水自霍山县东南流三百四十里入大江，谓之皖口。◎王鸣盛曰：“睕”从“目”，《后书·马援传》作“晥”，从“日”。李贤注“晥，今舒州怀宁县”，俗作“皖”，遂盛行，幸《汉书》可考。◎《一统志》：皖县故城，今安徽安庆府怀宁县治。◎李兆洛曰：今安庆府潛山县治。</span>
与吴将陆议战于石亭，
<span class="c1">◎周寿昌曰：陆议，即陆逊也。《吴志》题目称“陆逊”，惟《传》内云“本名议”，而通传祇称“逊”，无称“议”，此忽称“议”而不称“逊”，令人疑别一人，不可解。此殆《史记》、《汉书》如“周章”忽称“周文”之类。或谓陆逊本以议著名，原书皆作“陆议”，因宋时避太宗嫌名，凡宋本《国志》俱作“逊”，间有未改尽者，仍为“议”也。◎弼按：《吴志·陆逊传》“逊字伯言，本名议”，据此，则字与名相应，《魏志》称“议”不误。本志青龙三年、《蜀志·黄权传》俱称“陆议”，周氏引《史记》、《汉书》周章、周文例，又谓避宋讳，皆失之凿矣。◎胡三省曰：时吴王在皖口，遣陆逊等与曹休战于石亭，则其地当在今舒州怀宁、桐城二县之间。◎《一统志》：古石亭在今潜山县东北。</span>
败绩。
<span class="c1">◎赵一清曰：○《晋书·宣帝纪》：帝朝于京师，天子问二虏宜讨，何者为先？对曰：“吴以中国不习水战，故敢散居东关。凡攻敌，必扼其喉而摏其心。夏口、东关，贼之心喉。若为陆军以向皖城，引权东下，为水战军向夏口，乘其虚而击之，此神兵从天而坠，破之必矣。”○盖时忧于硖石之败，故魏君臣谋吴甚急。仲达之言极中切要。然亦以孔明尚在，未敢议蜀。兵家所谓知彼知己也。◎弼按：魏之攻吴，三道进兵，本用懿策，曹（真）〈休〉统帅无方，遂有夹石之败。赵氏言魏君臣怵于硖石之役，谋吴甚急，则前后事实颠倒矣。仲达此策盖在攻破孟达之后、街亭战胜之前，若马谡已败，三郡俱平，魏明必不询二虏宜讨何者为先矣。</span>
乙酉，立皇子穆为繁阳王。庚子，大司马曹休薨。
<span class="c1">◎《休传》：休战不利，上书谢罪，帝遣慰谕。休痈发背薨。◎胡三省曰：败军者必诛，焉可以宗室而不问邪？</span>
冬十月，诏公卿近臣举良将各一人。十一月，司徒王朗薨。十二月，诸葛亮围陈仓，
<span class="c1">◎陈仓，见《武纪》建安二十年。◎《太平寰宇记》卷三十：陈仓故城，在宝鸡县东二十里。</span>
曹真遣将军费曜等拒之。
<span class="c1">曜，《曹真传》作“耀”，《通鉴》同。</span>
<span class="c1">◎《魏略》曰：先是，使将军郝昭筑陈仓城；会亮至，围昭，不能拔。
<span class="c2">◎《曹真传》：真亮惩于祁山，后出必从陈仓，乃使将军郝昭、王生守陈仓，治其城。亮果围陈仓，已有备而不能克。◎《寰宇记》卷三十：陈仓有上下二城相连，上城是秦文公筑，下城是郝昭筑。◎《方舆纪要》卷五十五：陈仓城在宝鸡县东北二十里。后汉兴平二年，樊稠败韩遂，追至陈仓，此上城也。魏太和二年，郝昭守陈仓，此下城也。</span>
昭字伯道，太原人，
<span class="c2">太原，见《武纪》初平三年。</span>
为人雄壮，少入军为部曲督，
<span class="c2">◎洪饴孙曰：部曲督，无员，第七品。</span>
数有战功，为杂号将军，
<span class="c2">◎《续百官志》：前、后、左、右杂号将军众多，皆主征伐，事讫皆罢。◎《宋书·百官志》：杂号将军，凡四十号。◎洪饴孙曰：○《官品》云：诸杂号宣威将军以下，皆第五品。○盖将军之无名号者。</span>
遂镇守河西十余年，民夷畏服。亮围陈仓，使昭乡人靳详于城外遥说之，昭于楼上应详曰：“魏家科法，卿所练也；
<span class="c2">◎胡三省曰：科，条也。练，习也。</span>
我之为人，卿所知也。我受国恩多而门户重，卿无可言者，但有必死耳。卿还谢诸葛，便可攻也。”
<span class="c2">◎《寰宇记》卷三十引《魏略》云：太和中，魏遣将军郝昭筑陈仓城，适讫，会诸葛亮来攻；亮本闻陈仓城恶，及至，怪其整顿，闻知昭在其中，大惊愕。亮素闻昭在西有威名，念攻之不易。初，太原靳详少与昭相亲，后为蜀所得。及亮围陈仓，祥为亮监军，使于城外呼昭喻之。昭于楼上应详曰：“魏家科法，卿所练也。我之为人，卿所知也。曩时高刚守祁山，坐不专意，虽终得全，于今诮议不止。我必死矣！卿还谢诸葛亮，便可攻也。”</span>
详以昭语告亮，亮又使详重说昭，言“人兵不敌，无为空自破灭”。
<span class="c2">◎吴金华曰：○刘淇《助字辨略》曰：无为，犹云莫如此。○其说近是。犹今之口语“无须”、“犯不着”。</span>
昭谓详曰：“前言已定矣。我识卿耳，箭不识也。”详乃去。亮自以有众数万，而昭兵才千余人，又度东救未能便到，
<span class="c2">◎胡三省曰：魏兵救陈仓者自东来，故曰“东救”。</span>
乃进兵攻昭，起云梯、冲车以临城。昭于是以火箭逆射其云梯，
<span class="c2">◎杜佑曰：以小瓢盛油冠矢端，射城楼橹板木上，瓢败油散，因烧矢内簳中，射油散处，火立然。复以油瓢续之，则楼橹尽焚。谓之“火箭”。</span>
梯然，梯上人皆烧死。昭又以绳连石磨
<span class="c2">◎胡三省曰：磨，石硙也。</span>
压其冲车，冲车折。亮乃更为井阑百尺以射城中，
<span class="c2">◎胡三省曰：以木交构，若井栏状。</span>
以土瓦填堑，
<span class="c2">◎宋本“瓦”作“丸”，“堑”作“壍”，《通鉴》同。◎钱仪吉曰：作“瓦”亦通。</span>
欲直攀城，昭又于内筑重墙。亮又为地突，
<span class="c2">◎胡三省曰：地突，地道也。◎潘眉曰：○突，如《墨子·备突》之“突”。○《墨子》言：城百步一突门，突门各为窑灶，窦门中吏主塞突门，用车两轮，以木束之，涂其上，维置突门内，为橐，充灶状柴艾，寇即入，下轮而塞之，鼓橐而熏之。○《墨子》所谓“突”，系守城之突，非攻城之突。攻城者穿其城使若突门，然亦可谓突也。◎孙诒让曰：○城百步一突门，乃守者所为。疑突与穴略同，但穴为穴地，突为突城，二者小异耳。○《左传·襄公二十五年》：郑伐陈，宵突陈城。○杜注：突，穿也。○《三国志·魏明纪》注载诸葛亮为地突，郝昭于城内穿地横截之。则突亦穴地矣。◎黄安涛曰：魏武攻邺为地道，审配于内作堑以当之。配将冯礼开突门，内太祖兵。配从城上以大石击突中栅门，栅门闭，入者皆没。魏武为地道通突门，故冯礼得开突门内兵。地道，犹地突也。</span>
欲踊出于城里，昭又于城内穿地横截之。昼夜相攻拒二十余日，亮无计，救至，引退。
<span class="c2">◎《张郃传》：诸葛亮急攻陈仓，帝驿马召郃，因问曰：“迟将军到，亮得无已得陈仓乎！”郃知亮县军无谷，对曰：“比臣未到，亮已走矣。”郃晨夜进至南郑，亮退。◎《方舆纪要》卷五十五：石鼻城在宝鸡县东北三十里，诸葛武侯所筑。◎《水经·渭水注》：研水对亮城，武侯与郝昭相御处也。◎俗谓之石鼻寨，亦曰云壁，又为石壁。◎祝穆曰：石鼻寨行人自北入蜀者，至此渐入山；自蜀趋洛者，至此渐出山。故苏轼诗云“北客初来试新险，蜀人从此送残山”也。</span>
诏嘉昭善守，赐爵列侯。
<span class="c2">◎胡三省曰：攻者不足，守者有余。尚论其才，则全城却敌者，其才非优于攻者也，客主之势异耳。故曰用兵之术，攻城最下。</span>
及还，帝引见，慰劳之，顾谓中书令孙资曰：“卿乡里乃有尔曹快人，
<span class="c2">孙资亦太原人，与郝昭同乡里，故云然。</span>
<span class="c2">吴金华释“尔曹”之义为“这种”、“这等”，又释“快人”为“有抱负、有能力之人”，说见彼。</span>
为将灼如此，朕复何忧乎！”仍欲大用之。会病亡，遗令戒其子凯曰：“吾为将，知将不可为也。吾数发冢，取其木以为攻战具，又知厚葬无益于死者也。汝必敛以时服。
<span class="c2">◎《晋书·舆服志》：魏已来名为五时朝服，又有四时朝服，又有朝服。自皇太子以下随官受给。</span>
且人，生有处所耳，
<span class="c2">冯本无“耳”字。</span>
死复何在耶？今去本墓远，东西南北，在汝而已。”</span>
辽东太守公孙恭兄子渊，劫夺恭位，遂以渊领辽东太守。
<span class="c1">详见《公孙度传》。时侍中刘晔言因其新立，以兵临之，可不劳师而定。明帝不从，后渊竟反。</span>

5. <span id="卷三·魏书三·明帝纪第三-明帝叡-5"></span>
三年夏四月，
<span class="c1">是年春，诸葛亮拔取武都、阴平二郡。夏四月，孙权即皇帝位，改元黄龙。《魏志》均未书。</span>
元城王礼薨。六月癸卯，繁阳王穆薨。
<span class="c1">◎钱大昭曰：明帝子有清河王冏、繁阳王穆、安平哀王殷，〖追封谥。〗虽曰早薨，然既有封地，自可于《王公传》中备书，今传但载武、文，不及明帝者，以宫省事秘，莫知其所由来。亦由班史于孝惠后宫子三王、三侯不书于表、传中也。</span>
戊申，追尊高祖大长秋曰高皇帝，夫人吴氏曰高皇后。
<span class="c1">◎《通典》卷七十二云：明帝太和三年，六月，司空陈群等议，以为：“周武追尊太王、王季、文王皆为王，是时周天子以王为号，追尊即同，故谓不以卑临尊也。魏以皇帝为号，今追号皇高祖中常侍大长秋特进君为王，乃以卑临尊也。故汉祖尊其父为上皇，自是以后诸侯为帝者，皆尊其父为皇也。大长秋特进君宜号高皇，载主宜以金根车，可遣大鸿胪持节，乘大使车，从驺骑，奉印绶，即邺庙以太牢告祠。”从之。〖《通典》又引明帝诏及刘晔议，已见本志《刘晔传》，不录。〗侍中缪袭议以为：“元者，一也，首也，气之初也。是以周文演《易》以冠四德，仲尼作《春秋》以统三正。又《谥法》曰：‘行义悦人曰元，尊仁贵德曰元。’处士君宜追加谥号曰元皇。”太傅钟繇议：“案《礼·小记》曰：‘亲亲以三为五，以五为九，上杀下杀旁杀而亲毕矣。’乃唐尧之所以敦叙于九族也。其礼上杀于五，非不孝敬于祖也；下杀于五，非不慈爱于其孙也；旁杀于五，非不笃友于昆弟也。故为族属，以礼杀之。处士君其数在六，于属已尽，其庙当毁，其主当迁。今若追崇帝王之号，天下素不闻其受命之符，则是武皇帝栉风沐雨、勤劳天下为非功也。推以人情，普天率土不袭此议，处士君明神不安此礼。（令）〈今〉诸博士以礼断之，其议可从。”诏从之。◎何焯曰：与其追尊曹腾，自实其为赘阉乞养，不如丕之杀于礼矣。此自为叡不能生子而以加隆所后之亲，为后来劝，与下七月诏书连类而观，可以得其情矣。</span>

6. <span id="卷三·魏书三·明帝纪第三-明帝叡-6"></span>
秋七月，诏曰：“礼，皇后无嗣，
<span class="c1">◎卢文弨曰：《文类》“皇”作“王”是也。此本《左传》语。</span>
择建支子以继大宗，
<span class="c1">◎各本“大”均作“太”，误。◎胡三省曰：嫡子之出为宗子，庶子之出为支子。支，岐出也。</span>
则当纂正统而奉公义，何得复顾私亲哉！
<span class="c1">◎钱大昭曰：汉成帝立定陶王为太子。太后欲令傅太后、丁姬十日一至太子家。成帝曰：“太子承正统，当共养陛下，不得复顾私亲。”及哀帝即位，追尊定陶共皇。师丹议：“礼，子亡爵父之义，为人后者为之子，故为所后服斩衰三年，而降其父母朞，明尊本祖而重正统也。”魏武帝未立太子，崔琰言：“五官将仁孝聪明，宜承正统。”齐王芳废，群臣奏：“高贵乡公，文皇帝之孙，宜承正统。”盖古人言正统者，皆主嫡子承祧，及为后大宗之义。《丧服·传》云：“大宗者，尊之统也。”又云：“正体于上，又乃将所传重也。”正统二字，实出于此，后儒纷纷聚讼，皆郢书燕说也。</span>
汉宣继昭帝后，加悼考以皇号；
<span class="c1">◎《汉书·戾太子传》：宣帝初即位，诏曰：“故皇太子在湖，未有号谥，岁时祠，其议谥，置园邑。”有司奏请：“礼，为人后者，为之子也。故降其父母不得祭，尊祖之义也。陛下为孝昭帝后，承祖宗之祀，制礼不踰闲。愚以为亲谥宜曰悼，皇母曰悼后，故皇太子谥曰戾，史良娣曰戾夫人。”</span>
哀帝以外藩援立，而董宏等称引亡秦，惑误时朝，
<span class="c1">◎钱仪吉曰：○《宋书·礼志》作“或误朝仪”。○仪吉案：或，即“惑”。◎弼按：《通鉴》“或”作“惑”。</span>
既尊恭皇，立庙京都，又宠藩妾，使比长信，叙昭穆于前殿，并四位于东宫，僣差无度，人神弗祐，而非罪师丹忠正之谏，用致丁、傅焚如之祸。
<span class="c1">◎《汉书·哀帝纪》：元帝庶孙，定陶恭王子也。母曰丁姬。年十七立为皇太子。成帝崩，太子即皇帝位，尊定陶恭王为恭皇，尊定陶太后曰恭皇太后，丁姬曰恭皇后，各置左右詹事，食邑如长信宫、中宫。建平二年诏曰：“定陶恭皇之号不冝复称定陶。尊恭皇太后曰帝太太后，称永信宫；恭皇后曰帝太后，称中安宫。”◎《外戚传》：四太后各置少府、太仆，秩皆中二千石。为恭皇立寝庙于京师，比宣帝父悼皇制度，序昭穆于前殿。◎《师丹传》：董宏上书言：“秦庄襄王母本夏氏，而为华阳夫人所子，及即位后，俱称太后。宜立定陶共王后为皇太后。”丹与王莽共劾奏宏称引亡秦以为比喻，诖误圣朝，非所宜言。傅太后大怒，要上必欲称尊号，于是追尊定陶恭王为共皇，尊傅太后为共皇太后，丁后为共皇后。</span>
自是之后，相踵行之。
<span class="c1">◎胡三省曰：谓汉安帝尊父清河孝王为孝德皇，桓帝尊祖河间孝王为孝穆皇、父蠡吾侯志为孝崇皇，灵帝尊祖河间王淑为孝元皇，父解渎亭侯苌为孝仁皇，其妃皆尊为后也。</span>
昔鲁文逆祀，罪由夏父；
<span class="c1">◎《左传·文公二年》：八月，大事于太庙，跻僖公，逆祀也。于是夏父弗忌为宗伯，尊僖公，君子以为失礼。</span>
宋国非度，讥在华元。
<span class="c1">详见《文纪》黄初三年注。</span>
其令公卿有司，深以前世行事为戒。后嗣万一有由诸侯入奉大统，则当明为人后之义；敢为佞邪导谀时君，妄建非正之号以干正统，谓考为皇，称妣为后，则股肱大臣，诛之无赦。其书之金策，藏之宗庙，著于令典。”
<span class="c1">◎胡三省曰：帝无子，知必以支孽为后，故豫下此诏，以约饬为人子、为人臣者。◎何焯曰：继统之说，魏明尚知之，何后世之纷纷也？称皇不已，而称宗，称宗不已，而祔享太庙，蔑礼渎伦甚矣！◎或曰：三少帝为明帝后，皆非其子。异哉！其早计也。</span>

7. <span id="卷三·魏书三·明帝纪第三-明帝叡-7"></span>
冬十月，改平望观曰听讼观。
<span class="c1">◎《水经·谷水注》：其水自天渊池东出华林园，迳听讼观南，故平望观也。◎《一统志》：平望观，在故洛阳城中。</span>
帝常言：“狱者，天下之性命也。”每断大狱，常幸观临听之。
<span class="c1">◎《晋书·刑法志》；魏明帝改士庶罚金之令，男听以罚金，妇人加笞还从鞭督之例，以其形体裸露故也。是时承用秦汉旧律。后人生意，各为章句。叔孙宣、郭令卿、马融、郑玄诸儒章句十有余家，家数十万言。凡断罪所当由用者，合二万六千二百七十二条，七百七十三万二千二百余言，言数益繁，览者益难。天子于是下诏，但用郑氏章句，不得杂用余家。◎《通鉴》：尚书卫觊奏请置律博士，帝从之。又诏司空陈群、散骑常侍刘邵等删约汉法，制《新律》十八篇，《州郡令》四十五篇，《尚书官令》、《军中令》合百八十余篇，于正律九篇为增，于旁章科令为省矣。◎胡三省曰：《州郡令》，用之刺史、太守。《尚书令》，用之于国。《军中令》，用之于军。</span>
初，洛阳宗庙未成，神主在邺庙。
<span class="c1">◎《韩暨传》：时新都洛阳，制度未备，宗庙主祏皆在邺都。暨奏请迎邺四庙神主，建立洛阳庙。</span>
十一月，庙始成，
<span class="c1">◎胡三省曰：元年，初营宗庙，至是而成。</span>
使太常韩暨持节迎高皇帝、太皇帝、武帝、文帝神主于邺，
<span class="c1">◎胡三省曰：高帝，汉大长秋曹腾；太帝，汉太尉曹嵩。</span>
十二月己丑至，奉安神主于庙。
<span class="c1">◎臣松之按：黄初四年，有司奏立二庙，太皇帝大长秋与文帝之高祖共一庙，特立武帝庙，百世不毁。今此无高祖神主，盖以亲尽毁也。此则魏初唯立亲庙、祀四室而已。至景初元年，始定七庙之制。
<span class="c2">◎《宋书·礼志三》云：邺庙所祠。则文帝之高祖处士、曾祖高皇、祖太皇帝共一庙。考太祖武皇帝特一庙百世不毁，然则所祠止于亲庙四室也。至明帝太和三年十一月，洛京庙成，则以亲尽迁处士主，置园邑，使令、丞奉荐。而使行太傅太常韩暨、行太常宗正曹恪持节迎高皇以下神主共一庙，犹为四室而已。至景初元年六月，群公有司始更奏定七庙之制。◎按：处士，曹节也。</span>
◎孙盛曰：事亡犹存，祭如神在，迎迁神主，正斯宜矣。</span>
癸卯，大月氏王波调遣使奉献，以调为亲魏大月氏王。
<span class="c1">大月氏，详见本志卷三十裴注引《魏略·西戎传》。</span>

8. <span id="卷三·魏书三·明帝纪第三-明帝叡-8"></span>
四年春二月壬午，诏曰：“世之质文，随教而变。
<span class="c1">◎胡三省曰：谓殷尚质，周尚文，名随教而变也。</span>
兵乱以来，经学废绝，后生进趣，不由典谟。
<span class="c1">◎胡三省曰：二典三谟也。</span>
岂训导未洽，
<span class="c1">《御览》“岂”下有“朕”字。
<span class="c2">吴金华据百纳本及《类聚》所引并诸文例，以有“朕”字为正。</span>
</span>
将进用者不以德显乎？其郎吏学通一经，才任牧民，博士课试，擢其高第者，亟用；其浮华不务道本者，皆罢退之。”
<span class="c1">◎胡三省曰：郎吏，谓尚书郎也。◎《御览》：尚书琅琊诸葛诞、中书郎南阳邓飏等结为党友，更相题表。行司徒事董昭上疏：“贵尚敦朴忠信之士。”乃免诞、飏等官。</span>
戊子，诏太傅三公以文帝《典论》刻石，立于庙门之外。
<span class="c1">◎《典论》，见《文纪》黄初七年注。《典论》刻石，事见《齐王芳纪》景初三年注。◎《水经·谷水注》：谷水又东，迳国子太学石经北。汉、魏以来，置太学于国子堂东。汉灵帝光和六年刻石镂碑，载五经，立于太学讲堂前，悉在东侧。蔡邕以熹平四年奏求正定六经文字，灵帝许之。邕乃自书丹于碑，使工镌刻，立于太学门外。魏正始中又立古、篆、隶三字石经，树之于堂西。石长八尺，广四尺，列石于其下。碑石四十八枚，广三十丈。魏明帝又刊《典论》六碑，附于其次。◎《洛阳伽蓝记》：开阳门御道东有汉国子学堂，堂前有三种字石经，二十五碑，表里刻之，写《春秋》、《尚书》二部。作篆、科斗、隶三种字，汉右中郎将蔡邕笔之余迹也。犹有十八碑，余皆残毁。复有石碑四十八枚，亦表里隶书，写《周易》、《尚书》、《公羊》、《礼记》四部，又讚学碑一所，并在堂前。魏文帝作《典论》六碑，至太和十七年犹有四碑。◎《隋书·经籍志》：《一字石经·典论》一卷。◎梁章钜曰：此举实为笑柄，宜有火浣布之讥，不但《自序》之贻口实也。◎弼按：魏明帝以《典论》附于经典之次，开后世刊刻论旨之端，过于尊崇君父，而不审其本质，遂自忘其妄矣。</span>
癸巳，以大将军曹真为大司马，
<span class="c1">◎继曹休之后。◎按：休死于太和二年，迟至四年始以真继之者，何也？</span>
骠骑将军司马宣王为大将军，辽东太守公孙渊为车骑将军。
<span class="c1">◎赵一清曰：○《渊传》：拜扬烈将军。○《宋书·百官志》：扬烈将军，建安中以假公孙渊。○亦非也。盖误以太和为建安耳。
<span class="c2">◎余按：渊拜扬烈将军在太和二年，至四年，则升为车骑将军矣。卢引赵说于此，失之，似当注于前二年“遂以渊领辽东太守”下。</span>
</span>
夏四月，太傅钟繇薨。六月戊子，太皇太后崩。
<span class="c1">◎钱大昕曰：○《武宣卞后传》云：明帝即位，尊太后曰太皇太后。太和四年五月后崩。七月，合葬高陵。○此作“六月”，异。◎潘眉曰：推太和四年五月无戊子，当是《后妃传》误。</span>
丙申，省上庸郡。
<span class="c1">上庸，见《武纪》建安二十年，又见前太和二年。</span>
秋七月，武宣卞后祔葬于高陵。
<span class="c1">◎《礼·檀弓》云：周公盖祔。◎又云：孔子曰：“鲁人之祔也合之。善夫!”◎郑注：祔，谓合葬也。◎高陵，见《武纪》。</span>
诏大司马曹真、大将军司马宣王伐蜀。
<span class="c1">◎《晋书·宣帝纪》：加大都督，假黄钺，与曹真伐蜀。帝自西城泝沔而上，遇雨，班师。◎互见《蜀志·后主传》建兴八年。</span>
八月辛巳，行东巡，遣使者以特牛祠中岳。
<span class="c1">◎《宋书·礼志二》云：古者天子巡狩，布在方策。秦、汉巡幸，多非旧典。后汉诸帝，颇有古礼焉。魏文帝值参分初创，方隅事多，皇舆亟动，略无宁岁。盖应时之务，又非旧章也。明帝凡三东巡，所过存问高年，恤人疾苦，或赐谷帛，有古巡幸之风焉。◎《一统志》：嵩山，在河南府登封县北，古曰外方，又名嵩高，亦曰太室。◎《史记·封禅书》：昔三代之君，皆在河、洛之间，故嵩高为中岳。◎《汉书·武帝纪》：元丰元年，等嵩高，以山下为奉邑，曰崇高。◎《白虎通》：中央之岳，加嵩高字者何？中岳居四方之中而高，故曰嵩高也。◎戴延之《西征记》：东曰太室，西曰少室，相去十七里。嵩高，其总名也。</span>
<span class="c1">◎《魏书》曰：行过繁昌，
<span class="c2">繁昌，见《文纪》黄初元年。</span>
使执金吾臧霸行太尉事，
<span class="c2">执金吾见《武纪》初平元年。</span>
以特牛祠受禅坛。◎臣松之按：汉纪章帝元和三年，诏高邑县祠即位坛五成陌，
<span class="c2">◎范《书·光武纪》：建武元年，光武命有司设坛场于鄗南千秋亭五成陌。六月己未，即皇帝位。◎章怀注：坛，谓筑土。场，谓除地。秦法，十里一亭，南北为阡，东西为陌。其地在今赵州柏乡县。◎《章帝纪》：元和三年三月，诏高邑令祠光武于即位坛。◎《郡国志》：冀州常山国高邑，故鄗，光武更名。刺史治。有千秋亭、五成陌，光武即位于此。◎《一统志》：高邑故城，今直隶赵州柏乡县北。</span>
比腊祠门户。
<span class="c2">《宋书·礼志三》无此五字。
<span class="c3">郝《书》“比”作 “北”。</span>
</span>
此虽前代已行故事，然为坛以祀天，而坛非神也，今无事于上帝，而致祀于虚坛，
<span class="c2">冯本“祀”作“祭”。</span>
求之义典，未详所据。
<span class="c2">裴注所论，诚然。然据范《书》所载，章帝“诏高邑令祠光武于即位坛”，则所祠者为光武，非祠坛也。裴说似失之。</span>
</span>
乙未，幸许昌宫。九月，大雨，伊、洛、河、汉水溢，诏真等班师。
<span class="c1">◎《华歆传》：太和中，遣曹真从子午道伐蜀，车驾东幸许昌。歆上疏谏。时秋大雨，诏真引军还。◎《王肃传》：太和四年，大司马曹真征蜀。肃上疏曰：“曹真发已逾月而行裁半谷，治道功夫，战士悉作。是贼偏得以逸而待劳，乃兵家之所惮也。”◎《杨阜传》：时大司马曹真伐蜀，遇雨不进。阜上疏曰： “诸军始进，便有天雨之患，转运之劳，担负之苦，所费以多。”</span>
冬十月乙卯，行还洛阳宫。庚申，令：“罪非殊死，听赎各有差。”十一月，太白犯岁星。
<span class="c1">《晋书·天文志》“月”下有 “壬戌”二字。</span>
十二月辛未，改葬文昭甄后于朝阳陵。
<span class="c1">◎胡三省曰：帝以旧陵庳下，改葬朝阳陵，亦在邺。</span>
丙寅，诏公卿举贤良。

9. <span id="卷三·魏书三·明帝纪第三-明帝叡-9"></span>
五年春正月，帝耕于藉田。
<span class="c1">◎侯康曰：《御览·五百三十七》引缪袭《许昌宫赋》云“太和六年春，上既躬耕帝藉”，则是时魏帝频岁耕藉也。陈《志》六年不书，岂略之耶？抑《御览》误“五年”为“六年”耶？又《晋书·礼志》称“魏之三祖亦皆亲耕”，据陈《志》，则武帝、明帝有耕藉事，文帝独无，疑亦史略也。</span>
三月，大司马曹真薨。诸葛亮寇天水，
<span class="c1">天水，见前太和二年。</span>
诏大将军司马宣王拒之。自去冬十月至此月不雨；辛巳，大雩。
<span class="c1">◎《礼·月令》：仲夏之月，命有司为民祈祀山川百源，大雩。◎郑注：雩，吁嗟求雨之祭也。</span>
夏四月，鲜卑附义王轲比能率其种人及丁零大人兒禅诣幽州，贡名马。
<span class="c1">◎本志《鲜卑传》：文帝立，比能为附义王。◎丁零，详见本志卷三十裴注引《魏略·西戎传》。</span>
复置护匈奴中郎将。
<span class="c1">◎《续百官志》：使匈奴中郎将一人，比二千石，主护南单于。◎李祖楙曰：建安六年，匈奴遣使奉献，使中郎将韩统报命，中兴与匈奴通，始此。十四年，中郎将刘襄使匈奴报命。此皆以中郎将权其事也。二十六年，遣中郎将段彬授南单于玺书，设官府，令入居云中，将兵西河美稷以卫护之，乃置真焉。或称护匈奴中郞将。◎弼按：魏陈泰、田豫、孙礼、鲁芝、石鉴皆以并州刺史兼是官。◎又按：○《晋书·五行志》：太和五年五月，清商殿灾，以妾为妻之罚也。○按此指立毛后事，见太和元年。</span>
秋七月丙子，以亮退走，封爵增位各有差。
<span class="c1">◎《蜀志·诸葛亮传》：建兴九年，亮复出祁山，以木牛运，粮尽，退军，与魏将张郃交战，射杀郃。◎裴注引《汉晋春秋》云：亮自逆宣王于上邽，郭淮、费曜等徼亮，亮破之，因大芟刈其麦。◎又云：宣王自案中道向亮，亮使魏延、高翔、吴班赴拒，大破之，获甲首三千级，玄铠五千领，（弓）〈角〉弩三千一百张，宣王还保营。◎据此，则魏兵大败，而乃以亮退走，封爵增位，是真赏罚不明、掩耳自欺者矣。</span>
<span class="c1">◎《魏书》曰：初，亮出，议者以为亮军无辎重，粮必不继，不击自破，无为劳兵；或欲自芟上邽左右生麦以夺贼食，
<span class="c2">◎《郡国志》：凉州汉阳郡上邽，故属陇西。◎《一统志》：上邽故城，在今甘肃秦州西南。◎《水经注》：上邽县，旧天水郡治，五城相接，北城中有湖水，其乡民悉以板盖屋，《诗》所谓“西戎板屋”也。◎钱坫曰：上邽故城，今秦州东南四十二里。</span>
帝皆不从。前后遣兵增宣王军，又敕使护麦。宣王与亮相持，赖得此麦以为军粮。
<span class="c2">◎《晋书·宣帝纪》：诸葛亮寇天水，围将军贾嗣、魏平于祁山。天子乃使帝西屯长安，都督雍、梁二州诸军事，统车骑将军张郃、后将军费曜、征蜀护军戴淩、雍州刺史郭淮等讨亮。亮闻大军且至，乃自帅众芟上邽之麦。诸将皆惧，帝曰：“亮虑多决少，必安营自固，然后芟麦。吾得二日兼行足矣。”于是卷甲晨夜赴之。亮望尘而遁。追击，破之，俘斩万计。天子使使者劳军，增封邑。◎王鸣盛曰：亮大举北伐，虽马谡小挫于街亭，而斩王双，走郭淮，遂平武都、阴平二郡，安得被魏俘斩万计邪？懿从不敢与亮交锋，总以案兵不动为长策，遗之巾帼犹不知耻，假托辛毗杖节止战，制中论之甚明。此《纪》特晋人夸词，在当日为国史，故应尔尔。今《晋书》成于唐人，而犹仍其曲笔，何也？◎林国赞曰：《魏书》此文非也。是役李平谲称粮尽，召亮还，懿强遣张郃追之，郃遂被杀。《汉晋春秋》言武侯前后两破魏军，魏既失一大将，复尽丧军资，上邽麦亦适为蜀有。《魏书》云云，其虚妄更不待辨。但《魏书》自宜为魏讳，陈《志》亦云尔者，其事涉司马懿也。◎又曰：司马懿畏蜀如虎，甘受恶辱，武侯前后五出，惟街亭失利，外此未尝败衄。习凿齿以晋人撰《汉晋春秋》，略不为司马懿回护，诚所谓公道在人者，其说当可信。如《晋书》说则与习氏说相反，且陈《志》犹载射杀张郃事，彼则一字不及也。◎胡三省：懿实畏亮，又以张郃尝再拒亮，名著关右，不欲从其计。及进而不敢战，情见势屈，为诸将所笑。◎弼按：身之此论，可为王、林二说之证。</span>
</span>
乙酉，皇子殷生，大赦。
<span class="c1">◎《艺文类聚·四十五》引夏侯玄《皇胤赋》曰：在太和之五载，肇皇胤之盛始，时惟孟秋，和气淑清，良辰既启，皇子诞生。◎《陈思王传》：时法制待藩国峻迫。太和五年，植上疏求存问亲戚。诏报：“本无禁固诸国通问之诏，已敕有司，如王所诉。”植复上疏陈审举之义，帝辄优文答报。</span>

10. <span id="卷三·魏书三·明帝纪第三-明帝叡-10"></span>
八月，诏曰：“古者诸侯朝聘，所以敦睦亲亲，协和万国也。先帝著令，不欲使诸王在京都者，谓幼主在位，母后摄政，防微以渐，关诸盛衰也。朕惟不见诸王十有二载，
<span class="c1">◎胡三省曰：惟，思也。自文帝黄初元年遣植等就国，至是十二年。</span>
悠悠之怀，能不兴思！其令诸王及宗室公侯各将適子一人朝。
<span class="c1">◎胡三省曰：適，读曰嫡。</span>
后有少主、母后在宫者，自如先帝令，申明著于令。”
<span class="c1">◎监本“令”作“今”，误。◎《陈思王传》：五年冬，诏诸王朝六年正月。◎《晋书·礼志下》云：魏制，藩王不得朝觐。魏明帝时，有朝者皆由特恩，不得以为常。</span>
冬
<span class="c1">宋本、元本、冯本、官本无“冬”字，误。</span>
十一月乙酉，月犯轩辕大星。戊戌晦，日有蚀之。
<span class="c1">◎《晋书·天文志中》云：明帝太和初，太史令许芝奏，日应蚀，与太尉于灵（星）〈台〉祈禳。帝曰：“盖闻人主政有不德，则天惧之以灾异，所以谴告，告使得自修也。故日月薄蚀，明治道有不当者。朕即位以来，既不能光明先帝圣德，而施化有不合于皇神，故上天有以寤之。宜勅政自修，有以报于神明。天之于人，犹父之于子，未有父欲有责其子而可献盛馔以求免也。今外欲遣上公与太史令俱禳之，于义未闻也。群公卿士大夫，其各勉修厥职。有可以补朕不逮者，各封上之。”</span>
十二月甲辰，月犯镇星。戊午，太尉华歆薨。

11. <span id="卷三·魏书三·明帝纪第三-明帝叡-11"></span>
六年春二月，
<span class="c1">◎钱大昭曰：《晋书·天文志》“|太和六年正月，戊辰朔，日有食之”，见《吴历》。又正始元年七月戊申朔、三年四月戊戌朔、六年四月壬子朔、十月戊申朔、九年正月乙未朔、嘉平元年二月己未朔、甘露四年七月戊子朔、景元三年十一月己亥朔，《晋志》并云“日有蚀之”，史皆失书。◎赵一清曰：○《鼎录》：太和六年，铸一鼎，三足，名曰万寿鼎，小篆书。</span>
诏曰：“古之帝王，封建诸侯，所以藩屏王室也。《诗》不云乎，‘怀德维宁，宗子维城’。
<span class="c1">◎《诗·大雅·板之章》：大邦维屏，大宗维翰。怀德维宁，宗子维城。◎郑《笺》云：宗子，谓王之适子也。</span>
秦、汉继周，或强或弱，俱失厥中。大魏创业，诸王开国，随时之宜，未有定制，非所以永为后法也。其改封诸侯王，皆以郡为国。”
<span class="c1">◎黄初五年改封诸王皆为县王，至是复改封诸王以郡为国。互见本志卷二十《彭城王据传》。◎钱大昭曰：是年改封郡王者，任城王楷、〖彰子。〗陈王植、彭城王据、燕王宇、沛王林、中山王衮、陈留王峻、琅琊王敏、〖范阳王矩子。〗赵王幹、楚王彪、东平王徽、曲阳王茂、北海王蕤、东海王霖、梁王悌、〖元城王礼嗣子。〗鲁阳王温，〖邯郸王邕嗣子。〗凡十六人。</span>
三月癸酉，行东巡，
<span class="c1">◎孙志祖曰：《文选·景福殿赋》注“行”下有“幸”字。</span>
所过存问高年、鳏寡、孤独，赐谷帛。乙亥，月犯轩辕大星。夏四月壬寅，行幸许昌宫。
<span class="c1">时帝爱女淑殇，追谥平原懿公主，葬于南陵。将自临送，陈群、杨阜疏谏，均不从。</span>
甲子，初进新果于庙。
<span class="c1">◎侯康曰：○《通典·四十九》引高堂隆云：案旧典，天子诸侯月有祭事。其孟月则四时之祭也，三牲、黍稷、时物咸备。其仲月、季月，皆荐新之祭也。大夫以上将之以羔，或加以犬而已，不备三牲也。士以豚，庶人则唯其时宜，鱼、雁可也。皆有黍稷。《礼器》曰：“羔豚而祭，百官皆足，太牢而祭，不必有余。”羔豚，则荐新之礼也。太牢，则时祭之礼也。《诗》云：“四之日其蚤，献羔祭韭。”周之四月，则夏之二月也。《月令》：“仲春，天子乃献羔开冰；季春之月，天子始乘舟荐鲔；仲夏之月，天子乃尝鱼，咸荐之寝庙。”此则仲春、季月荐新之礼也。</span>
五月，皇子殷薨，追封谥安平哀王。秋七月，以卫尉董昭为司徒。
<span class="c1">卫尉，见《武纪》建安十三年。昭太和四年行司徒事，至是拜真。</span>
九月，行幸摩陂，
<span class="c1">◎摩陂，见《武纪》建安二十四年。◎胡三省曰：○史炤《释文》云：摩陂，地名，在古郏鄏，即汉之河南县。○余按《水经注》摩陂在颍川郏县，纵广可一十五里。此岂河南之郏鄏哉！以下文治许昌宫观之，可以知史炤之谬矣。许昌宫在颍川许县，魏改许县曰许昌。</span>
治许昌宫，
<span class="c1">◎《御览·五百三十七》引缪袭《许昌宫赋》序云：太和六年春，上既躬耕帝藉，发趾乎千亩，以率先万国。乃命群牧守相，述职班教，顺阳宣化，烝黎允示，训德歌功，观事乐业。是岁甘露降，黄龙见；海外有克捷之师，方内有丰穰之庆；农有余粟，女有余布；选秋来享，殊俗内附，穆乎有太平之风。</span>
起景福、承光殿。
<span class="c1">◎《水经·洧水注》：洧水东迳许昌县。《春秋佐助期》曰：“汉以许失天下。”及魏承汉历，遂改名许昌也。城内有景福殿基，魏明帝太和中造，准价八百余万。◎《文选》何晏《景福殿赋》云：岁三月，东巡狩，至于许昌。立景福之秘殿，备皇居之制度。远而望之，若摛朱霞而耀天文；迫而察之，若仰崇山而戴垂云。其南则有承光前殿，赋政之宫。虽咸池之壮观，夫何足以比雠!◎《典略》曰：魏明帝将东巡，恐夏热，故许昌作殿，名曰景福。既成，命人赋之。平叔遂有此作。◎《洛阳宫殿簿》曰：许昌宫景福殿七间，承光殿七间。</span>
冬十月，殄夷将军田豫
<span class="c1">◎胡三省曰：殄夷将军，魏置，然不在沈约《志》所谓四十号将军之数。◎赵一清曰：《宋书·百官志》四十杂号，无殄夷之名，盖一时之制。</span>
帅众讨吴将周贺于成山，
<span class="c1">◎胡三省曰：班《志》成山在东莱郡不夜县，后汉省不夜县。◎《括地志》：成山在莱州文登县西北百九十里。◎弼按：“西北”应作“东北”，详见《田豫传》注。</span>
杀贺。
<span class="c1">公孙渊数与吴通，吴使周贺往辽东，与渊相结。贺还，至成山，为豫所败。</span>
十一月丙寅，太白昼见；有星孛于翼，近太微上将星。庚寅，陈思王植薨。
<span class="c1">◎潘眉曰：《宋志》载在十二月。按十二月无庚寅，《魏志》是也。◎钱大昕曰：诸王薨例不载谥，此“思”字衍。</span>
十二月，行还许昌宫。

12. <span id="卷三·魏书三·明帝纪第三-明帝叡-12"></span>
青龙元年春正月甲申，青龙见郏之摩陂井中。
<span class="c1">◎摩陂，见上年。◎《初学记》卷三十引缪袭《青龙赋》：懿矣神龙，其知惟时。览皇代之云为，袭九泉以潜处；当仁圣而觌仪，应令月之风律。照嘉祥之赫戏，敷华耀之珍体，耀文采以陆离，旷时代以稀出。观四灵而特奇，是以见之者惊骇，闻之者崩驰，观夫仙龙之为形也。盖鸿洞轮硕，丰盈修长；容姿温润，蜲蜿成章。繁虵虬蟉，不可度量。远而视之，似朝日之阳；迩而察之，象列缺之光。爚若鉴阳，和映瑶琼， 若望飞，云曳旗旌。或蒙翠岱，或类流星；或如虹霓之垂耀，或似红兰之芳荣。焕璘彬之瑰异，实皇家之休灵；奉阳春而介福，赍乃国以嘉祯。◎《宋书·符瑞志中》：青龙见郏之摩陂井，帝亲与群臣共观之，既而诏书工图写，龙潜不见。◎又《五行志五》云：凡瑞兴非时，则为妖孽，况困于井，非嘉祥矣。魏以改年，非也。晋武不贺，是也。◎干宝曰：自明帝终魏世，青龙、黄龙见者，皆其主废兴之应也。魏，土运。青，木色也，而不胜于金。黄得位，青失位之象也。青龙多见者，君德国运，内相克伐也。故高贵乡公卒败于兵。案刘向说，龙贵象而困井中，诸侯将有幽执之祸也。魏世龙莫不在井，此居上者逼制之应。高贵乡公著《潜龙诗》，即此旨也。◎又云：晋武帝太康五年正月癸卯，二龙见于武库井中。帝见龙，有喜色，百僚将贺。刘毅独表曰：“昔龙漦夏庭，祸发周室；龙见郑门，子产不贺。”帝答曰：“朕德政未修，未有以膺受嘉祥。”遂不贺也。◎孙盛曰：龙，水物也，何与于人？子产言之当矣。但非其所处，实为妖灾。夫龙以飞翔显见为美，则潜伏幽处，非休祥也。◎潘眉曰：摩陂只一处，此独言郏之摩陂者，文有详略也。史炤之误，胡三省已辨之矣。</span>
二月丁酉，幸摩陂观龙，于是改年，改摩陂为龙陂，赐男子爵人二级，
<span class="c1">赐爵，见《武纪》建安二十年注及《文纪》黄初元年注。</span>
鳏寡孤独无出今年租赋。三月甲子，诏公卿举贤良笃行之士各一人。夏五月壬申，
<span class="c1">◎缪袭《神芝赞》曰：青龙元年五月庚辰，神芝生于长平之习阳，许昌典农中郎将蒋充奉表以闻。其色紫丹，其质光曜，高尺八寸五分，散为三十六茎，枝干连属，有似珊瑚之形。诏御府匮而藏之，具尽其形，遂以名园，为之赞曰：帝德允臻，厨不难致。煌煌神芝，吐葩扬荣。曩披其图，今握其形。永章遐纪，载之颂声。◎见《艺文类聚》九十八，《御览》八百七十三、九百八十六。</span>
诏祀故大将军夏侯惇、大司马曹仁、车骑将军程昱于太祖庙庭。
<span class="c1">◎钱大昭曰：车骑将军是程昱追赐之官，生时止为卫尉。</span>
<span class="c1">◎《魏书》载诏曰：“昔先王之礼，于功臣存则显其爵禄，
<span class="c2">冯本无“禄”字。</span>
没则祭于大蒸，故汉氏功臣，祀于庙庭。
<span class="c2">宋本、元本、冯本“祀”作“祠”。</span>
大魏元功之臣，功勋优著、终始休明者，其皆依礼祀之。”
<span class="c2">◎《通典》卷五十引高堂隆议曰：案先典祭祀之礼，皆依生前尊卑之叙，以为位次。功臣配食于先王，象生时侍讌。燕礼，大夫以上皆升堂，以下则位于庭，其余则与君同牢。至于俎豆荐羞，唯君备。公降于君，卿大夫降于公，士降于大夫。使功臣配食于烝祭，所以尊崇其德，明其勋，以劝嗣臣也。议者欲从汉氏祭之于庭，此为贬损，非宠异之谓也。贵者取贵骨，贱者取贱骨。〖◎原注：凡牲体，前贵後贱。〗今使配食者因君之牢，以贵贱为俎，庶合事宜。《周志》曰：“勇则害上，不登于明堂。共用谓之勇。”〖◎原注：共用，死国用。〗言有勇而无义，死不登堂而配食。此即配食之义，位在堂之明审也。下为北面，三公朝立之位耳，燕则脱屦升堂，不在庭也。凡献爵有十二、九七、五三之差，君礼大夫三献，太祝令进三爵，于配食者可也。</span>
于是以惇等配飨之。
<span class="c2">◎何焯曰：“之”字疑衍。</span>
</span>
戊寅，北海王蕤薨。闰月庚寅朔，日有蚀之。丁酉，改封宗室女非诸王女皆为邑主。诏诸郡国山川不在祠典者勿祠。
<span class="c1">《宋书·礼志四》作“不在祀典者勿祠”。元本下“祠”字作“祀”。</span>
六月，洛阳宫鞠室灾。
<span class="c1">◎胡三省曰：鞠室者，画地为域，以蹴鞠，因以名室。</span>

13. <span id="卷三·魏书三·明帝纪第三-明帝叡-13"></span>
保塞鲜卑大人步度根
<span class="c1">◎本志《鲜卑传》：步度根保太原雁门郡，黄初五年，诣阙贡献，一心守边。</span>
与叛鲜卑大人轲比能私通，
<span class="c1">◎《鲜卑传》：青龙元年，比能诱步度根深结和亲。◎弼按：太和五年，轲比能尚诣幽州贡名马，何以年余之间，忽尔叛魏？虽因戎狄叛服无常，然推究其故，一由明帝之羁縻两部〖步度根、轲比能〗，不勤远略；一由诸葛亮之招诱轲比能，比能至故北地石城以应亮，事见本志《牵招传》及《汉晋春秋》，可为左证。比能众既疆盛，遂诱布度根同叛魏也。</span>
并州刺史毕轨表，辄出军
<span class="c1">轨，东平人，见《曹爽传》及裴注引《魏略》。</span>
以外威比能，内镇步度根。帝省表曰：“步度根以为比能所诱，
<span class="c1">以、已，古通用。下“以出军”、“以进军”同。</span>
有自疑心。今轨出军，適使二部惊合为一，何所威镇乎？”促敕轨，以出军者慎勿越塞过句注也。
<span class="c1">◎胡三省曰：○汉灵帝末，羌胡大扰定襄、云中、五原、朔方、上郡，并流徙分散。建安二十年，集塞下荒地，置新兴郡，自陉岭以北并弃之，故以句注为塞。○应劭曰：句注，山名，在雁门阴馆县。○杜佑曰：句注山，即雁门县西陉岭。○句，伏俨音俱，包恺音钩。◎《一统志》：句注山在今山西代州西北。◎《吕氏春秋》：天下九塞，句注其一。◎晋咸宁元年句注碑曰：盖北方之险，有卢龙、飞狐、句注为之首，天下之阻，所以分别外内也。汉高祖伐匈奴，逾句注，困于平城，谓此地也。◎李璋《河东记》：句注以山形句转，水势注流而名，亦曰陉岭。自雁门以南谓之陉南，以北谓之陉北。汉中平以后，陉北之地皆为荒外，魏、晋中并以句注为塞，分别外内，实南北巨防。◎《新志》：在代州西北二十五里，上为太和岭，后为白草沟。</span>
比诏书到，轨以进军屯阴馆，
<span class="c1">◎《郡国志》：并州雁门郡阴馆。◎《一统志》：阴馆故城，今代州西北四十里。◎宋白曰：后汉雁门郡阴馆，今句注山北下馆城是。◎潘眉曰：句注在阴馆，明帝敕勿过句注，而轨屯阴馆，则已在句注矣。</span>
遣将军苏尚、董弼追鲜卑。比能遣子将千余骑迎步度根部落，与尚、弼相遇，战于楼烦，
<span class="c1">◎《郡国志》：雁门郡楼烦。◎胡三省曰：阴馆、楼烦二县，汉皆属雁门郡，而《晋志》无之，盖弃之荒外矣。◎《一统志》：楼烦故城，在今山西代州崞县东十五里。古楼烦国及汉所置楼烦县，俱在今雁门关北，晋徙于此。</span>
二将没。
<span class="c1">◎《鲜卑传》：临阵害尚、弼。◎何焯曰：“没”上当有“败”字。
<span class="c2">◎吴金华曰：没，有败亡义、被俘义、为敌所困义，各本《魏志》并《册府》、《通鉴》引皆无“败”字，不烦臆增其字。何说无据，未可遽从。</span>
</span>
步度根部落皆叛出塞，与比能合寇边。遣骁骑将军秦朗将中军讨之，
<span class="c1">◎《晋书·职官志》：骁骑将军、游击将军，并汉杂号将军也。魏置为中军。◎《宋书·百官志下》云：骁骑将军，魏世置为内军，有营兵，高功者主之。◎潘眉曰：骁骑将军掌禁军，故云将中军。中军者，禁军也。</span>
虏乃走漠北。
<span class="c1">◎《鲜卑传》：布度根为比能所杀。青龙三年，幽州刺史王雄遣勇士韩龙刺杀比能。</span>

14. <span id="卷三·魏书三·明帝纪第三-明帝叡-14"></span>
秋九月，安定保塞匈奴大人胡薄居姿职等叛，司马宣王遣将军胡遵等追讨，破降之。
<span class="c1">胡遵，安定临泾人，见《钟会传》注引《晋诸公赞》。</span>
冬十月，步度根部落大人戴胡阿狼泥等诣并州降，朗引军还。
<span class="c1">◎《魏氏春秋》曰：朗字元明，新兴人。
<span class="c2">新兴，见《武纪》建安二十年。《晋书·秦秀传》作“新兴云中人”。</span>
◎《献帝传》曰：
<span class="c2">裴注引书名，各本皆空格，此注未空，当系《魏氏春秋》引《献帝传》也。《蜀志·关羽传》注引《蜀记》，载此事云“此与《魏氏春秋》所说无异”，可证。</span>
朗父名宜禄，
<span class="c2">◎《宋书·百官志》云：有苍头字宜禄，至汉丞相府每有所关白，到阁辄传呼“宜禄”，以此为常。◎朗父名宜禄，或与此偶合欤？</span>
为吕布使诣袁术，术妻以汉宗室女。其前妻杜氏留下邳。
<span class="c2">下邳，见《武纪》初平四年。</span>
布之被围，关羽屡请于太祖，求以杜氏为妻，太祖疑其有色，及城陷，太祖见之，乃自纳之。
<span class="c2">◎《武文世王公传》有杜夫人，未知即秦宜禄妻杜氏否？杜夫人生沛穆王林，又生金乡公主。何晏母尹氏，亦为魏武所纳，魏武妻晏以金乡公主，魏武谓秦朗为假子，魏文亦呼何晏为假子。二人皆随母在公宫，情事相同，辗转讹传，故世误以金乡公主为晏同母妹也。此事互见《蜀志·关羽传》注引《蜀记》。◎又按：○《文选》陆机《吊魏武文》刘善注引《魏略》曰：太祖杜夫人生沛王豹及高城公主。○据此，则杜夫人生二女，不止金乡公主一人也。◎赵一清曰：此裴世期所谓底下之书，何足据也乎！孟德自取其妻，乃欲以之诬污贤者哉！</span>
宜禄归降，以为铚长。
<span class="c2">铚，见《武纪》初平元年。</span>
及刘备走小沛，
<span class="c2">小沛，见《武纪》建安四年。</span>
张飞随之，过谓宜禄曰：
<span class="c2">过铚县也。</span>
“人取汝妻，而为之长，乃蚩蚩若是邪！随我去乎？”宜禄从之数里，悔欲还，飞杀之。朗随母氏畜于公宫，太祖甚爱之，每坐席，谓宾客曰：“世有人爱假子如孤者乎？”◎《魏略》曰：朗游遨诸侯间，历武、文之世而无尤也。及明帝即位，授以内官，为骁骑将军、给事中，
<span class="c2">给事中，见《文纪》延康元年。</span>
每车驾出入，朗常随从。时明帝喜发举，数有以轻微而致大辟者，
<span class="c2">◎本志《杜恕传》：乐安廉昭好言事。恕上疏极谏曰：“伏见尚书郎廉昭奏左丞曹璠以罚当关不依诏，坐判问。又云‘诸当坐者别奏’。陛下当思阐广朝臣之心，反使如廉昭者扰乱其间，臣惧大臣遂将容身保位，坐观得失，为来世戒也！陛下又患台阁禁令之不密，人事请属之不绝，听伊尹作迎客出入之制，选司徒更恶吏以守寺门；威禁由之，实未得为禁之本也。夫纠擿奸宄，忠事也，然而世憎小人行之者，以其不顾道理而苟求容进也。”</span>
朗终不能有所谏止，又未尝进一善人，帝亦以是亲爱；每顾问之，多呼其小字阿蘇，
<span class="c2">宋本“蘇”作“稣”。《世说》注引《魏略》作“阿鳔”。</span>
数加赏赐，为起大第于京城中。四方虽知朗无能为益，犹以附近至尊，多赂遗之，富均公侯。
<span class="c2">景初二年注引《汉晋春秋》云：刘放言：“陛下方病，曹肇、秦朗等便与才人侍疾者言戏。”乃免官。</span>
◎《世语》曰：朗子秀，劲厉能直言，为晋武帝博士。
<span class="c2">◎博士，见《文纪》延康元年。◎《晋书·秦秀传》：秀，字玄良，少敦学行，以忠直知名。咸宁中为博士。何曾卒，下礼官议谥。秀议曰：“按《谥法》：‘名与实爽曰缪，怙乱肆行曰丑。’曾之行己，皆与此同，宜谥缪丑公。”时虽不同秀议，而闻者惧焉。秀性忌谗佞，素轻鄙贾充。及充薨，秀议曰：“《谥法》：‘昏乱纪度曰荒。’请谥荒公。”不从。秀为博士，前后垂二十年，卒于官。</span>
◎《魏略》以朗与孔桂俱在《佞幸篇》。
<span class="c2">金陵局活字本“《魏略》”上空格，今从之。</span>
桂字叔林，天水人也。
<span class="c2">天水，见前太和二年。</span>
建安初，数为将军杨秋使，诣太祖，太祖表拜骑都尉。
<span class="c2">骑都尉，见《文纪》延康元年。</span>
桂性便辟，
<span class="c2">《御览》作“便妍”。</span>
晓博弈、蹹鞠，
<span class="c2">◎范《书·梁冀传》：能挽满、弹棋、格五、六博、蹴鞠之戏。◎章怀注引刘向《别录》曰：蹴鞠者，传言黄帝所作，或曰起战国之时。蹋鞠，兵埶也，所以讲武，知有材也。◎《干禄字书》：蹹，通作“蹋”。◎《孟子》：蹴尔而与之。◎赵岐注：蹴，蹋也。</span>
故太祖爱之，每在左右，出入随从。桂察太祖意，喜乐之时，因言次曲有所陈，事多见从，数得赏赐，人多馈遗，桂由此侯服玉食。太祖既爱桂，五官将及诸侯亦皆亲之。其后桂见太祖久不立太子，而有意于临菑侯，因更亲附临菑侯而简于五官将，将甚衔之。及太祖薨，文帝即王位，未及致其罪。黄初元年，随例转拜驸马都尉。
<span class="c2">◎《汉书·百官公卿表》：驸马都尉，掌驸马，武帝初置，秩比二千石。◎师古曰：驸，副马也。非正驾车，皆为副马。一曰：驸，近也，疾也。◎《续百官志》：驸马都尉，比二千石，无员，掌驸马，属光禄勋。</span>
而桂私受西域货赂，许为人事。事发，有诏收问，遂杀之。◎鱼豢曰：为上者不虚授，处下者不虚受，然后外无《伐檀》之叹，内无尸素之刺，
<span class="c2">◎《诗·魏风·伐檀篇》小序曰：《伐檀》，刺贪也。在位贪鄙，无功而受禄，君子不得仕进尔。</span>
雍熙之美著，太平之律显矣。而佞幸之徒，但姑息人主，至乃无德而荣，无功而禄，如是焉得不使中正日朘，倾邪滋多乎！以武皇帝之慎赏，明皇帝之持法，而犹有若此等人，而况下斯者乎？</span>

15. <span id="卷三·魏书三·明帝纪第三-明帝叡-15"></span>
十二月，公孙渊斩送孙权所遣使张弥、许晏首；
<span class="c1">◎《吴志·孙权传》：嘉禾二年三月，使太常张弥、执金吾许晏、将军贺达等将兵万人，金宝珍货，九锡备物，乘海授渊。大臣皆谏，权终不听。渊果斩弥等，送其首于魏，没其兵资。</span>
以渊为大司马乐浪公。
<span class="c1">◎《汉书·地理志》：乐浪郡朝鲜。◎应劭曰：故朝鲜国，箕子故都也。◎师古曰：乐，音洛。浪，音狼。◎《（大辽）〈浿〉水注》：乐浪郡治朝鲜。
<span class="c2">◎钱剑夫曰：此为《水经·浿水注》之文，原作 “其水西流，径故乐浪朝鲜县，即乐浪郡治。”卢引误，盖混“浿水”亦为“大辽水”，其间尚有“小辽水”也。</span>
◎《括地志》：高丽王险城，即古朝鲜。◎《一统志》：○王险城即平壤城。○薛瓒曰：王险在乐浪郡浿水之东。汉初燕人卫满渡浿水，都王险。武帝元丰二年，其孙右渠拒命，遣将诛之，取其地，改置朝鲜县，乐浪郡治焉。</span>
<span class="c1">◎《世语》曰：并州刺史毕轨送汉故度辽将军范明友鲜卑奴，年三百五十岁，言语饮食如常人。奴云：“霍显，光后小妻。明友妻，光前妻女。”
<span class="c2">◎《汉书·外戚传》：孝宣霍皇后，大司马大将军博陆侯光女也。母显，使淳于衍阴杀许后，显因为成君衣补，治入宫具，劝光内之，果立为皇后。◎《霍光传》：显爱小女成君，欲贵之，私使乳医淳于衍行毒药杀许后，因劝光内成君，代立为后。◎又云：霍禹嗣为博陆侯，太夫人显改光时所自造茔制而侈大之。初，光爱幸监奴冯子都，常与计事，及显寡居，与子都乱。◎晋灼曰：汉语，光嫡妻东闾氏，生上官安夫人，昭后之母也。东闾氏亡，显以婢代立，素与冯殷奸也。◎师古曰：监奴，谓奴之监知家务者也，殷者，子都之名。◎周寿昌曰：以情事推之，疑东闾氏无子，仅一女为上官安妻。显生子禹，故光以为后妻也。◎弼按：《汉书·霍光传》“自昭帝时，光两女婿为东西宫卫尉”，又云“乃徙光女婿度辽将军、未央卫尉、平陵侯范明友为光禄勋，次婿诸吏中郎将羽林监任胜出为安定太守”，复徙光长女婿长乐卫尉邓广汉为少府，又有光中女婿赵平为散骑骑都尉。若据《世语》所云，明友妻为光前妻女，则东闾氏所生不止一女也。惟《霍光传》既云“光长女为上官桀子安妻”，则长女婿自为上官安，而本传又云“长女婿邓广汉”者，何也？
<span class="c3">盖上官桀、安父子反霍伏诛后，光长女再嫁广汉，故有二长婿。</span>
◎《博物志》：汉末发范明友冢，奴犹活。明友，霍光女婿，说光家事废立之际，多与《汉书》相似。奴常游走于民间，无止住处，今不知所在，或云尚在。余闻之于人，可信而目不可见也。</span>
◎《博物志》曰：时京邑有一人，失其姓名，食啖兼十许人，遂肥不能动。其父曾作远方长吏，官徙送彼县，令故义传供食之；
<span class="c2">传，疑作“从”。
<span class="c3">吴金华以“传”字不误，而“传供”当即“传共”。传供食之，即轮流饴其饭食之意。</span>
</span>
一二年中，一乡中辄为之俭。
<span class="c2">◎《博物志》：大司马曹休所统中郎谢璋部曲义兵奚侬息女，四岁病，疫故，埋葬五日复生。太和三年，诏令休使父母同时送女来视。其年四月三日病死，四日埋葬，至八日同墟入采桑，闻儿生活。今能饮（酒）〈食〉如常。◎弼按：《明纪》太和二年“九月庚子，大司马曹休薨”，《博物志》云“太和三年，诏休送女”，不辨而知其妄矣。</span>
◎《傅子》曰：时太原发冢破棺，
<span class="c2">吴金华引王华宝说，以“太原”下有“民”字。</span>
棺中有一生妇人，
<span class="c2">《御览·五百五十八》作“中有妇人”。</span>
将出与语，生人也。
<span class="c2">《御览》无此二语。</span>
送之京师，问其本事，不知也。视其冢上树木可三十岁，不知此妇人三十岁常生于地中邪？
<span class="c2">《御览》无“于”字，“邪”作“也”。</span>
将一朝欻生，偶与发冢者会也？
<span class="c2">◎《说文》：欻，有所吹起也。◎《玉篇》：欻，忽也。◎《御览》“欻”下有 “然”字。</span>
</span>

16. <span id="卷三·魏书三·明帝纪第三-明帝叡-16"></span>
二年春二月乙未，太白犯荧惑。
<span class="c1">◎钱大昕曰：《宋书·天文志》作“己未”。按下文有 “癸酉”，乙未与癸酉相去三十九日，不得在一月，当从《宋志》。◎潘眉曰：推是年二月无乙未，当从沈《志》。</span>
癸酉，诏曰：“鞭作官刑，所以纠慢怠也，而顷多以无辜死。其减鞭杖之制，著于令。”
<span class="c1">◎《晋书·刑法志》：魏明帝改士庶罚金之令，男听以罚金，妇人加笞还从鞭督之例，以其形体裸露故也。</span>
三月庚寅，山阳公薨，
<span class="c1">◎范《书·献帝纪》：魏青龙二年三月庚寅，山阳公薨。自逊位至薨，十有四年，年五十四，谥孝献皇帝。八月壬申，以汉天子礼仪葬于禅陵。◎《帝王纪》曰：禅陵在浊鹿城西北十里，在今怀州修武县北二十五里。陵高二丈，周回二百步。◎刘澄之《地记》云：以汉禅魏，故以名焉。◎何焯曰：山阳公薨书日。山阳以三月薨，及秋而丞相亮适亦卒于渭滨，天之于汉数，讫于是矣。◎王先谦曰：献帝弃位，安受魏封，范《书》于卒书薨，而被以魏年号，皆以示贬。或疑当准《春秋》 “公薨于乾侯”例，仍书帝崩。然昭公孙齐，鲁固未尝别立君也。</span>
帝素服发哀，遣使持节典护丧事。己酉，大赦。夏四月，大疫。崇华殿灾。
<span class="c1">◎胡三省曰：是岁复修，改崇华曰九龙殿，引谷水过九龙，前为玉井绮栏，蟾蜍含受，神龙吐出。◎弼按：改崇华殿曰九龙殿为青龙三年事，事见后。若此时已改名九龙，则后不应复书“崇华殿灾”也。《晋书·五行志》上云“青龙二年四月，崇华殿灾，延于南阁，缮复之。至三年七月，此殿又灾”，据此，则崇华殿实二次被灾也。胡注谓是年改名九龙，误。</span>
丙寅，诏有司以太牢告祠文帝庙。追谥山阳公为汉孝献皇帝，葬以汉礼。
<span class="c1">◎《王肃传》：肃议称皇，以配其谥，明帝不从，乃追谥曰汉孝献皇帝。</span>
<span class="c1">◎《献帝传》曰：帝变服，率群臣哭之，使使持节行司徒太常和洽吊祭，又使持节行大司空大司农崔林监护丧事。
<span class="c2">◎钱大昭曰：是时不遣司徒董昭、司空陈群自往山阳，而但以太常、大司农行，未免有名无实矣。“司空”上“大”字疑衍。</span>
诏曰：“盖五帝之事尚矣，仲尼盛称尧、舜巍巍荡荡之功者，以为禅代乃大圣之懿事也。山阳公深识天禄永终之运，禅位文皇帝以顺天命。先帝命公行汉正朔，郊天祀祖以天子之礼，言事不称臣，此舜事尧之义也。昔放勋殂落，四海如丧考妣，遏密八音，
<span class="c2">◎陆德明《音义》云：放勋，尧名。一云，放勋，尧字。◎《孔传》云：殂落，死也。考妣，父母也。遏，绝也。密，静也。八音，金、石、丝、竹、匏、土、革、木。四夷绝音三年，则华夏可知，言盛德恩化所及者远。◎李巡曰：殂落，尧死之称。◎郭璞曰：古死尊卑同称，故《书》尧曰“殂落”，舜曰“陟方乃死”。谓之殂落者，盖殂为往也，言人命尽而往。落者，若草木叶落也。</span>
明丧葬之礼同于王者也。今有司奏丧礼比诸侯王，此岂古之遗制而先帝之至意哉？今谥公汉孝献皇帝。”使太尉具以一太牢告祠文帝庙，曰：“叡闻夫礼也者，反本修古，不忘厥初，是以先代之君，尊尊亲亲，咸有尚焉。今山阳公寝疾弃国，有司建言丧纪之礼视诸侯王。叡惟山阳公昔知天命永终于己，深观历数允在圣躬，传祚禅位，尊我民主，斯乃陶唐懿德之事也。黄初受终，命公于国行汉正朔，郊天祀祖、礼乐制度率乃汉旧，斯亦舜、禹明堂之义也。上考遂初，皇极攸建，允熙克让，莫朗于兹。盖子以继志嗣训为孝，臣以配命钦述为忠，故《诗》称‘匪棘其犹，聿追来孝’，
<span class="c2">◎《诗·大雅·文王有声篇》作“匪棘其欲，遹追来孝”。◎郑《笺》云：棘，急。来，勤也。此非以急成从己之欲，乃述追王季勤孝之行，进其业也。◎《礼记·礼器篇》作：“《诗》云：‘匪革其犹，聿追来孝。’”◎郑注云：革，急也。犹，道也。聿，述也。言文王改作者，非必欲巳之道，乃追述先祖之业，来居此为孝。◎胡玉缙曰：○棘、革皆急之叚字，欲、聿正字，犹、遹亦叚字。○王引之《经义述闻》云：遹，辞也。来，往也。孝者，美德之通称，非谓孝弟之孝。言所以作此都邑者，非急从己之欲也，乃上追前世之美德，欲成其功业也。前世之美德，故为往孝，犹言追孝于前文人耳。○下历引古书，谓往为来之证。其说甚得《诗》义，《笺》、《注》失之。</span>
《书》曰‘前人受命，兹不忘大功’。
<span class="c2">◎《尚书·大诰篇》作“敷前人受命，兹不忘大功”。◎《孔传》云：在布阵文、武受命在此，不忘大功。</span>
叡敢不奉承徽典，以昭皇考之神灵。今追谥山阳公曰孝献皇帝，册赠玺绂。
<span class="c2">监本“绂”作“绶”，官本同。</span>
命司徒、司空持节吊祭护丧，光禄、大鸿胪为副，将作大匠、复土将军营成陵墓，
<span class="c2">◎《史记》：郎中令张武为复土将军。◎《集解》：○如淳曰：主穿壙填瘗事者。◎《索隐》：复，音伏。谓穿壙出土，下棺已而填之，即以为坟，故云复土。复，反还也，又音福。◎郝《书·历象录中上》：主兆域殡葬、丘墓、园陵、复土、倚卢、苫块之事，《周官》墓人，汉复土将军也。</span>
及置百官群吏，车旗、服章、丧葬礼仪，一如汉氏故事；丧葬所供群官之费，皆仰大司农。立其后嗣为山阳公，以通三统，
<span class="c2">◎《汉书·律历志》：故历数三统。◎范《书·周举传》：仰承三统。◎章怀注：天统、地统、人统谓之三统。事见《白武通》。◎钱大昕曰：三统术，天统首曰甲子，地统首甲辰，人统首甲申，合于天施、地化、人生之数，故云。◎胡玉缙曰：○此用今文《春秋》说，盖本于班、郑。○《礼记·郊特牲》：天子存二代之后，犹尊贤也，尊贤不过二代。○孔《疏》引异义《公羊》说：存二代之后，所以通天三统之义。○古《春秋左氏》说：周家封夏、殷二王之后以为上公，封黄帝、尧、舜之后，谓之三恪。○许慎谨案云：治《鲁诗》丞相韦玄成，治《易》施雠等说引《外传》曰：“三王之乐，可得观乎？”知王者所封三代而已。不与《左氏》说同。○郑驳之云：所存二王之后者，命使郊天，以天子之礼祭其始祖，受命之王自行其正朔服色。恪者，敬也，敬其先圣而封其后，与诸侯无殊异，何得比夏、殷之后？○是郑用今文《春秋》说。◎《白虎通·三正篇》：王者所以存二王之后，何也？所以尊先王，通天下之三统也。明天下非一家所有，谨敬谦让之至也。故封之百里，使得服其正色，用其礼乐，永事先祖。《诗》曰：“厥作裸将，常服黼冔。”言微子服殷之冠，助祭于周也。《周颂》曰：“有客有客，亦白其马。”此微子朝周也。二王之后，若有圣德受命而王，当因其改之邪？天下之所安得受命也，非其运次者。◎卢文弨校本云：此有脱误，疑是当因其故，抑改之邪？下云天之所废，安得受命也？且非其运次者，盖即一姓不再兴之意。是班先用今文《春秋》说，于以见魏之能缘饰经术矣。</span>
永为魏宾。”于是赠册曰：“呜呼，昔皇天降戾于汉，俾逆臣董卓，播厥凶虐，焚灭京都，劫迁大驾。于时六合云扰，奸雄熛起。
<span class="c2">◎《说文》：熛，火飞也。◎《史记·淮阴侯传》：熛至风起。</span>
帝自西京，徂唯求定，臻兹洛邑。畴咨圣贤，聿改乘辕，又迁许昌，武皇帝是依。岁在玄枵，皇（帝）〈师〉肇征，迄于鹑尾，十有八载，
<span class="c2">◎《尔雅·释天》：玄枵，虚也。◎郭注云：虚在正北。◎《埤雅》：南方朱鸟，七宿曰鹑首、鶉火、鹑尾也。◎陸德明《音义》云：子为玄枵，巳为鹑尾。◎弼按：建安元年为丙子，十八年为癸巳，故云“岁在玄枵，迄于鹑尾，十有八载”也。</span>
群寇歼殄，九域咸乂。惟帝念功，祚兹魏国，大启土宇。爰及文皇帝，齐圣广渊，仁声旁流，柔远能迩，殊俗向义，乾精承祚，坤灵吐曜，稽极玉衡，
<span class="c2">◎《尚书·舜典》：在璿玑玉衡，以齐七政。◎《孔传》云：璿，美玉。玑衡，王者正天文之器，可运转者。七政，日月五星各异政。舜察天文齐七政，以审己当天心与否。</span>
允膺历数，度于轨仪，克厌帝心。乃仰钦七政，
<span class="c2">七政，解见上。</span>
俯察五典，
<span class="c2">◎《尚书·舜典》：慎徽五典，五典克从。◎《孔传》云：徽，美也。五典，五常之教：父义、母慈、兄友、弟恭、子孝。舜慎美笃行斯道，举八元使布之于四方，五教能从，无违命。</span>
弗采四岳之谋，
<span class="c2">◎《孔传》云：四岳，即羲、和之四子，分掌四岳之诸侯，故称焉。</span>
不俟师锡之举，
<span class="c2">◎《尚书·尧典》：师锡帝曰。◎《孔传》云：师，众也。锡，与也。众臣知舜圣贤，耻己不若，故不举。乃不获已而言之。</span>
幽赞神明，承天禅位。祚建朕躬，
<span class="c2">吴本“建”作“逮”。</span>
统承洪业。盖闻昔帝尧，元恺既举，凶族未流，登舜百揆，然后百揆时序，
<span class="c2">◎《尚书·舜典》：纳于百揆，百揆时叙。◎《孔传》云：揆，度也。度百事，总百官，纳舜于此官。舜举八纳，使揆度百事。百事时叙，无废事业。</span>
内平外成，授位明堂，退终天禄，故能冠德百王，表功嵩岳。自往迄今，弥历七代，
<span class="c2">唐、虞、夏、商、周、秦、汉。</span>
岁暨三千，而大运来复，庸命厎绩，纂我民主，作建皇极。念重光，绍咸池，继韶夏，超群后之遐踪，邈商、周之惭德，
<span class="c2">◎《仲虺之诰》：成汤放桀于南巢，惟有惭德。</span>
可谓高朗令终，昭明洪烈之懿盛者矣。非夫汉、魏与天地合德，与四时合信，动和民神，格于上下，其孰能至于此乎？朕惟孝献享年不永，钦若顾命，考之典谟，恭述皇考先灵遗意，阐崇弘谥，奉成圣美，以章希世同符之隆，以传亿载不朽之荣。魂而有灵，嘉兹弘休。呜呼哀哉！”八月壬申，葬于山阳国，陵曰禅陵，
<span class="c2">禅陵，见前，又详见《文纪》黄初元年。</span>
置园邑。葬之日，帝制锡衰弁绖，
<span class="c2">◎《仪礼·丧服》曰：锡衰何也？麻之有锡者也。十五升抽其半，无事其缕，有事其布，曰锡。〖谓之锡者，治其布，使之滑易也。〗◎《礼记外传》：锡衰者，先缉锡白之谓也。〖锡衰，君之吊服也。〗◎《周礼·司服》曰：凡吊事，弁绖服。◎郑注：君为臣服，吊服也，此天子之吊服也。</span>
哭之恸。適孙桂氏乡侯康，嗣立为山阳公。</span>
<span class="c1">◎《通典》“桂”作“杜”，未知孰是。◎范《书·献帝纪》：太子早卒，孙康立五十一年，晋太康六年薨。子瑾立四年，太康十年薨。子秋立二十年，永嘉中为胡贼所杀，国除。◎赵一清曰：○《晋书·武帝纪》：泰始二年十一月，罢山阳公国督军，除其禁制。○盖曹氏之防范如此，然犹未加弑逆之事。○又：泰始四年二月庚子，增置山阳公国相、郎中令、陵令、杂工、宰人、鼓吹车马各有差。◎侯康曰：○《通典》卷七十二：魏尚书奏，以故汉献帝嫡孙杜氏乡侯刘康袭爵，假授使者拜授，康素服。（夺情）〈秦静〉议：“案：汉氏承秦，改六冕之制，玄冠绛衣一服而已。有丧凶之事，则变吉服以从简易。故诸王薨，遣使者拜嗣子为王，则玄冠缞绖，服素以承诏命，事讫，然后反丧服。考之前典，则差周书；论之汉室，则合常制。”王肃议：“尊者临卑，不制缞麻，故为之素服。今康处三年丧，在缞绖之中，若因丧以命之，则无复素服。若以尊崇王命，则吉服以拜受。案《尚书》，康王受策命，吉服而受之。事毕，又以吉服出应门内，以命诸侯。皆出，然後王释冕服。故臣以为诸侯受天子之命，宜以吉服。又礼，处三年之丧，而当除父兄之丧服，除服卒事，然後反丧服。则受天子命者，亦宜服其命服，使者出，反丧服，即位而哭，既合于礼，又合人情。”诏从之。</span>

17. <span id="卷三·魏书三·明帝纪第三-明帝叡-17"></span>
是月，诸葛亮出斜谷，
<span class="c1">斜谷，见《武纪》建安二十四年。</span>
屯渭南，
<span class="c1">◎渭水之南也。◎《晋书·宣帝纪》：亮又率众十余万出斜谷，垒于郿之渭水南原。</span>
司马宣王率诸军拒之。
<span class="c1">◎《蜀志·诸葛亮》：亮悉大众由斜谷出，以流马运，据武功五丈原，与司马宣王对于渭南。分兵屯田，耕者杂于渭滨居民之间，而百姓安堵，军无私焉。◎《晋书·宣帝纪》：诸将欲住渭北以待之。帝曰：“百姓积聚皆在渭南，此必争之地也。”遂引军而济，背水为垒。因谓诸将曰：“亮若勇者，当出武功，依山而东；若西上五丈原，则诸军无事矣。”亮果上原，将北渡渭，帝遣将军胡遵、雍州刺史郭淮共备阳遂，与亮会于积石，临原而战，亮不得进。</span>
诏宣王：“但坚壁拒守以挫其锋，彼进不得志，退无与战，久停则粮尽，虏略无所获，则必走矣。走而追之，以逸待劳，全胜之道也。”
<span class="c1">◎《魏氏春秋》曰：亮既屡遣使交书，又致巾帼妇人之饰，
<span class="c2">◎胡三省曰：《字书》：“帼，古获反，妇人丧冠也，又古对反。”据刘昭注补《舆服志》：“公卿、列侯夫人绀缯帼。”盖妇人首饰之称，不特丧冠也。◎潘眉曰：○帼，《仪礼·士冠礼》注作“蔮”，《后汉书·乌桓传》作“簂”。幗、蔮、簂同字。○《说文》：帼，妇人首饰。从巾，帼声。○徐铉音：古对切。○扬升庵曰：古画妇女有头施绀羃者，即此制也。◎惠栋曰：○《广雅》：簂谓之。○《释名》：簂，恢也，恢廓覆发上也。鲁人曰頍。頍，倾也。齐人曰幌，饰形貌也。◎钱大昕曰：○《士冠礼》注：滕、薛名蔮为頍。《晋书·宣帝纪》：诸葛亮遣帝巾帼妇人之饰，“蔮”即“帼”之异字。◎胡玉缙曰：《士冠礼》注之“蔮”为“簂”之讹字，即本经之缺，非妇人首饰。潘引《说文》“帼”字，为新附字，非许《书》所有。《说文·（本）〈木〉部》“椢，匡当也”，段注引《礼注》、《释名》以为郑、刘所说椢之一耑耳，是也。潘说殊未分晓。</span>
以怒宣王。宣王将出战，辛毗仗节奉诏，勒宣王及军吏已下，乃止。
<span class="c2">◎《晋书·宣帝纪》：帝怒，表请决战，天子不许。乃遣骨鲠臣卫尉辛毗杖节为军师以制之。后亮复来挑战，帝将出兵以应之，毗杖节立军门，帝乃止。初，蜀将姜维闻毗来，谓亮曰：“辛毗杖节而至，贼不复出矣。”亮曰：“彼本无战心，所以固请者，以示武于其众耳。将在军，君命有所不受，苟能制吾，岂千里而请战邪！”</span>
宣王见亮使，唯问其寝食及其事之烦简，不问戎事。
<span class="c2">◎胡三省曰：懿所惮者，亮也。问其寝食及事之烦简，以觇寿命之久近耳，戎事何必问邪？◎弼按：懿问戎事，使者必不见答，惟问寝食及事之烦简，以觇其动静，非谓其寿命也。是时武侯年止五十四，不能以八月病卒，遂谓懿有先见也。</span>
使对曰：“诸葛公夙兴夜寐，罚二十已上，皆亲览焉；
<span class="c2">◎《御览·六百五十》引《晋阳秋》曰：诸葛武侯杖二十以上亲决，宣王闻之，喜曰：“吾无患矣！”</span>
所啖食不过数升。”
<span class="c2">◎《蜀志·诸葛亮传》注引此作“所噉食不至数升”，《通鉴》同。◎《汉书·律历志》：量者，龠、合、升、斗、斛也。所以量多少也。本起于黄钟之龠，用度数，审其容，以子谷秬黍中者千有二百实其龠，以井水准其槩。合龠为合，十合为升，十升为斗，十斗为斛，而五量嘉矣。◎王鸣盛曰：○古尺小于今尺，是以步数、亩数、里数皆古小今大。古量亦小于今量。○《后书·南蛮传》：军行日三十里为程，人日禀五升。○李注：古升小，故曰五升也。○是后汉时量小于今甚远。○《魏志·管宁传》注：扈累，嘉平中年八九十，县官给稟，日五升，不足。○《晋书·司马懿纪》：与诸葛亮相拒于五丈原，亮使至，帝问诸葛公食可几米？对曰：“三四升。”帝曰：“孔明其能久乎？”○《蜀志》亮传注作“食不至数升”。宋王楙《野客丛书·十一》历引《周礼·廪人》注、魏李悝、汉赵充国、《匈奴传》、及后汉《南蛮传》，与晋顾臻之言证古量之小，又引《北史》库伏连性吝，家口人食米二升，常有饥色。南北朝量比汉、魏前已略大，然比今则尚小。</span>
宣王曰：“亮体毙矣，其能久乎？”
<span class="c2">◎梁章钜曰：小说家演此事，有食少事烦四字。明冯梦祯亦有“武侯食少事烦”论，皆不知何所据。正史中实无此语。◎弼按：《通鉴》有之。</span>
</span>

18. <span id="卷三·魏书三·明帝纪第三-明帝叡-18"></span>
五月，太白昼见。
<span class="c1">◎赵一清、梁章钜俱引《晋书·天文志》云：五月丁亥，太白昼见，积三十余日。以晷度推之，非秦、魏则楚也云云。◎弼按：《晋志》此事书于青龙三、四年之后，附会青龙二年之事。年月颠倒，事实错误，此类盖不采录。</span>
孙权入居巢湖口，
<span class="c1">◎居巢，见《武纪》建安二十二年。◎胡三省曰：○巢湖口即今栅江口也，在和州历阳县西南百五十里，水导源巢湖。○裴松之曰：巢，祖了翻。○今巢湖与焦湖通，焦、剿音近，故有剿音，今读如字。◎《一统志》：○巢湖在合肥县东南六十里，庐江县北七十里，舒城县东北一百三十里，巢县西十里。○《旧志》：东口在巢县西南十里，其水由此入江。</span>
向合肥新城，
<span class="c1">◎合肥，见《武纪》建安十三年。合肥新城，见《满宠传》。◎胡三省曰：○即太和六年满宠所筑新城也。○《华夷对境图》：魏合肥新城，今为庐州谢步镇。◎弼按：○《满宠传》：青龙元年，宠上疏言：“合肥城南临江、湖，北达寿春，其西三十里，有奇险可依，更立城以固守。”其年，权自出，欲围新城。明年，权自将号十万，至合肥新城。○是宠上疏请筑新城在青龙元年，《通鉴》误编于太和六年，胡注复沿其误也。◎《一统志》：合肥新城在今合肥县西北三十里。</span>
又遣将陆议、
<span class="c1">◎陆议，即陆逊，说见前太和二年。◎又按：《孙权传》及《通鉴》俱作“逊”。</span>
孙韶各将万余人入淮、沔。
<span class="c1">◎《吴志·孙权传》：嘉禾三年五月，权遣陆逊、诸葛瑾等屯江夏沔口，孙韶、张承等向广陵淮阳，〖◎弼按：淮阳当作淮阴。〗权率大众围合肥新城。◎《通鉴》：吴人入居巢口，向合肥新城，众号十万。又遣陆逊、诸葛瑾将万余人入江夏沔口，向襄阳；将军孙韶、张承入淮，向广陵淮阴。◎赵一清曰：淮、沔之淮，本作“睢”，亦作“沮”，即柤中也。◎弼按：诸葛亮遣使约吴同时大举，吴分三路，孙权围合肥新城为一路，陆逊屯江夏沔口为一路，孙韶向淮阴为一路，故曰“各将万余人入淮、沔”，《吴志·孙权传》及《通鉴》可证。赵氏谓淮为睢，失之远矣。</span>
六月，征东将军满宠进军拒之。
<span class="c1">◎《刘放传》：孙权与诸葛亮连和，边候得权书，放改易其辞，与征东将军满宠，若欲归化，封以示亮。权惧亮自疑，深自解说。</span>
宠欲拔新城守，致贼寿春，
<span class="c1">寿春，今安徽凤阳府寿州治，见《文纪》黄初五年。</span>
帝不听，曰：“昔汉光武遣兵县据略阳，
<span class="c1">略阳，见《文纪》黄初二年。《通鉴》无“县”字。</span>
终以破隗嚣，先帝东置合肥，南守襄阳，西固祁山，
<span class="c1">◎《水经·漾水注》：汉水北，连山秀举，罗峰竞峙。祁山在嶓冢之西七十许里，山上有城，极为严固，昔诸葛亮攻祁山，即斯城也，汉水迳其南。城南三里，有亮故垒，垒之左右，犹丰茂宿草，盖亮所植也，在上邽西南二百四十里。《开山图》曰：“汉阳西南有祁山，蹊径逶迤，山高严险，九州之名阻，天下之奇峻。”今此山于众阜之中，亦非为杰。诸葛亮表言：“祁山去沮县五百里，有民万户。”瞩其丘墟，信为殷矣。◎本志《牵招传》：诸葛亮在祁山，遣使连结轲比能。比能至故北地石城，与相首尾。◎《一统志》：○祁山在今甘肃巩昌府西和县西北。○《府志》：在县北七十里。</span>
贼来辄破于三城之下者，地有所必争也。
<span class="c1">◎胡三省曰：合肥、襄阳以备吴，祁山以备蜀也。</span>
纵权攻新城，必不能拔。敕诸将坚守，吾将自往征之，比至，恐权走也。”秋七月壬寅，帝亲御龙舟东征，权攻新城，将军张颖等拒守力战，帝军未至数百里，权遁走，议、韶等亦退。
<span class="c1">◎《孙权传》：权谓魏明帝不能远出，而帝自率水军东征，未至寿春，权退还，孙韶亦罢。◎《满宠传》：权自将号十万，至合肥新城。宠驰往赴，烧贼攻具，射杀权弟子孙泰，贼于是引退。</span>
群臣以为大将军方与诸葛亮相持未解，车驾可西幸长安。帝曰：“权走，亮胆破，大将军以制之，
<span class="c1">◎《通鉴》作 “大军足以制之”。◎赵一清曰：“以”上疑脱“足”字。◎沈家本曰：《御览·九十四》“以”作“必”。</span>
吾无忧矣。”遂进军幸寿春，录诸将功，封赏各有差。八月己未，大曜兵，
<span class="c1">何焯校改“曜”作“耀”。</span>
飨六军，遣使者持节犒劳合肥、寿春诸军。辛巳，行还许昌宫。
<span class="c1">过项入贾逵祠，事见《逵传》。</span>

19. <span id="卷三·魏书三·明帝纪第三-明帝叡-19"></span>
司马宣王与亮相持，连围积日，亮数挑战，宣王坚垒不应。会亮卒，其军退还。
<span class="c1">◎《晋书·宣帝纪》：对垒百余日，会亮病卒，诸将烧营遁走。经日，乃行其营垒，观其遗事，获其图书、粮谷甚众。帝审其必死，曰：“天下奇才也。”</span>

20. <span id="卷三·魏书三·明帝纪第三-明帝叡-20"></span>
冬十月乙丑，月犯镇星及轩辕。戊寅，月犯太白。十一月，京都地震，从东南来，隐隐有声，摇动屋瓦。十二月，诏有司删定大辟，减死罪。

21. <span id="卷三·魏书三·明帝纪第三-明帝叡-21"></span>
三年春正月戊子，
<span class="c1">◎卢文弨曰：正月首书戊子，至乙亥四十八日，安得复在是月？然《宋志》亦同，或是闰月，俟考。</span>
以大将军司马宣王为太尉。
<span class="c1">◎继华歆之后也。◎《晋书·宣帝纪》：三年，迁太尉，累增封邑。蜀将马岱入寇，帝遣将军牛金击走之，斩千余级。武都氐王苻双、强端帅其属六千余人来降。</span>
己亥，复置朔方郡。
<span class="c1">◎《武纪》：建安二十年，省云中、定襄、五原、朔方郡，郡置一县领其民，合以为新兴郡。◎赵一清曰：建安二十年省朔方郡，而此复置志。然《晋书·地理志》无之，盖旋置而旋废耳。◎吴增僅曰：青龙三年，复置朔方郡。甘露中，以并州诸郡封晋公，内无朔方，盖旋立旋废也。领县未详。◎弼按：甘露三年，以并州诸郡封晋公，见《晋书·文帝纪》。</span>
京都大疫。丁巳，皇太后崩。
<span class="c1">◎《郭后传》注引《汉晋春秋》云：明帝数泣问甄后死状，遂逼杀之。</span>
乙亥，陨石于寿光县。
<span class="c1">◎《郡国志》：青州乐安国寿光。◎《一统志》：寿光故城，今山东青州府寿光县东。</span>
三月庚寅，葬文德郭后，营陵于首阳陵涧西，
<span class="c1">首阳陵，见《文纪》黄初三年。</span>
如终制。
<span class="c1">◎顾恺之《启蒙注》曰：
<span class="c2">◎《晋书·文苑传》：顾恺之，字长康，晋陵无锡人也。博学有才气，好谐谑，善丹青，图写特妙。故俗传恺之有三绝：才绝，画绝，痴绝。义熙初，为散骑常侍，年六十二，卒于官，所著文集及《启矇记》行于世。◎《隋书·经籍志》：《启蒙记》三卷，晋散骑常侍顾恺之撰；《启疑记》三卷，顾恺之撰。◎《唐志》作“《启疑》三卷”，无《启蒙》，今存马国翰辑本一卷。◎沈家本曰：蒙、矇通。《晋书》本传不言著《启疑》，似《启蒙》、《启疑》为一书二名，故《唐志》但录其一，《隋志》复见也。裴氏记作注，或是传写之讹。</span>
魏时人有开周王冢者，得殉葬女子，经数日而有气，数月而能语；年可二十。送诣京师，郭太后爱养之。十余年，太后崩，哀思哭泣，一年余而死。
<span class="c2">◎赵一清曰：事亦见《博物志》，云是“发前汉宫人冢”。</span>
</span>

22. <span id="卷三·魏书三·明帝纪第三-明帝叡-22"></span>
是时大治洛阳宫，起昭阳、太极殿，
<span class="c1">◎《水经·谷水注》：魏明帝上法太极，于洛阳南宫起太极殿于汉崇德殿之故处。◎《御览·一百七十五》引山谦之《丹阳记》曰：太极殿，周制路寝也。秦、汉曰前殿，今称太极曰前殿，洛宫之号始自魏。案《史记》，秦王改命宫为庙，以拟太极。魏号正殿为太极，盖采其义而加以太，亦犹汉夏门魏加曰太夏耳。◎又引《舆地志》曰：洛阳昭阳殿，魏明帝所治，在太极之北，铸黄龙高四丈，凤皇二丈，置殿前。</span>
筑总章观。
<span class="c1">◎《礼记·月令篇》：孟秋之月，天子居总章左个。◎郑注云：总章左个，大寝西堂南偏也。◎《尸子》：皇帝合宫，有虞总章，殷人阳馆，周人明堂。◎《文中子》：舜有总章之访。◎《洛阳宫殿簿》：总章观、阁十三间。◎《通鉴释文》云：观，古玩切。◎《尔雅》曰：观，谓之阙，于上观望。◎胡三省曰：舜有总章之访，相传以为总章即明堂也。观，阙也。总章观盖在太极殿前。</span>
百姓失农时，
<span class="c1">◎胡三省曰：诸葛亮死，帝乃大兴宫室。晋士燮所谓“释楚为外惧”者，
<span class="c2">此士燮乃指春秋时晋臣。</span>
此也。◎何焯曰：诸葛亮既卒，边鄙无事，而叡遂恣淫荒矣。孟子之论中人者，不亦信乎？</span>
直臣杨阜、高堂隆等各数切谏，虽不能听，常优容之。
<span class="c1">官本“常”作“帝”，误。时司空陈群、廷尉高柔、卫尉辛毗、散骑常侍蒋济、中书侍郎王基、右仆射卫臻、尚书孙礼，皆先后上疏谏，各见本传。</span>
<span class="c1">◎《魏略》曰：是年起太极诸殿，
<span class="c2">◎《御览·一百七十五》引《魏略》云：青龙三年，起太极殿。洛阳故渭宫有却非殿、铜马殿、敬法殿、清凉殿、凤皇殿、嘉德殿、黄龙殿、寿安殿、竹殿。〖竹，一作行。〗◎又引《舆地志》云：洛阳有显阳殿，皇后正殿也。魏明帝所建。◎《御览·五十一》引《魏志》云：魏明帝增崇宫殿，雕镂观阁，凿太行之石英，采谷城之文石，起景阳山于芳林园，建昭阳殿于太极之北。◎弼按：本志《高堂隆传》及《水经·谷水注》引孙盛《魏春秋》与此略同，均指为景初元年事，又云：树松竹草木，捕禽兽以充其中。于是百役繁兴，帝躬自掘土，率群臣三公已下，莫不展力。</span>
筑总章观，高十余丈，建翔凤于其上；又于芳林园中起陂池，
<span class="c2">◎芳林园，见《文纪》黄初四年注。◎周寿昌曰：○《文选》应贞《华林园集诗》注引《洛阳图经》云：华林园，魏明帝起名。○寿昌案：明帝实名芳林，至齐王芳始易名华林。</span>
楫櫂越歌；
<span class="c2">◎赵一清曰：○《寰宇记》卷三引《魏书》云：明帝于宫西凿濛氾池以通御沟，义取日入濛氾以为名。○《水经·谷水注》：谷水入华林园，历疏圃南。圃中有古玉井，井悉以珉玉为之，以缁石为口，工作精密，犹不变古，灿焉如新。又迳瑶华宫南，历景阳山北。山有都亭堂，上结方湖，湖中起御坐石也。御坐前建蓬莱山，曲池接筵，飞沼拂席，南面射侯夹席，武峙背山。堂上则石路崎岖，岩嶂峻险，云台风观，缨峦带阜。游观者升降阿阁，出入虹陛，望之状凫没鸾举矣。其中引水飞皋，倾澜瀑布，或枉渚声溜，潺潺不断。竹柏荫于层石，绣薄丛于泉侧，微飙暂拂，则芳溢于六空，实为神居矣。○《晋书·食货志》：明帝不恭，淫于宫篽，百寮编于手役，天下失其躬稼。此后关东遇水，民亡产业，而兴师辽阳，坐甲江甸，皆以国乏经用，胡可胜言！</span>
又于列殿之北，立八坊，诸才人以次序处其中，贵人夫人以上，转南附焉，其秩石拟百官之数。
<span class="c2">◎详见本志《后妃传》，胡三省注同。◎沈家本曰：《御览》“石”作“名”。”</span>
帝常游宴在内，乃选女子知书可付信者六人，
<span class="c2">《御览·二百四十五》作“可传信者”。</span>
以为女尚书，使典省外奏事，处当画可，
<span class="c2">◎胡三省曰：汉东都之末，宫中有女尚书，处当奏事；有不合上意，区处其当而下之也。画可，画从其所奏。</span>
自贵人以下至尚保，及给掖庭洒扫，习伎歌者，
<span class="c2">◎如淳案《列女传》曰：周室姜后脱簪待永巷，后改为掖庭。◎应劭《汉官仪》曰：掖庭，谓后宫所处。◎《汉官目录》曰：郡国献女未御者，须命于掖庭，故曰待诏。◎《通鉴释文辨误》曰：○韦昭云：在掖门内，谓之掖庭。○宫掖二字，人通言之，盖居者谓之宫，附左右者谓之掖，下文“内之掖庭”，谓未得班于六宫也。</span>
各有千数。通引谷水过九龙前，
<span class="c2">◎《通鉴》作“九龙殿前”，官本增“殿”字。◎《水经·谷水注》：谷渠东历东金市南，直千秋门，枝流入石逗，伏流注灵芝九龙池。◎《寰宇记》卷三引《魏略》“九龙”下有“池”字。</span>
为玉井绮栏，
<span class="c2">◎赵一清曰：○《寰宇记》卷三引《洛阳记》：璇华宫有玉井，皆以白玉垒饰是也。</span>
蟾蜍含受，
<span class="c2">◎毛本“含”作“舍”，误。◎《通鉴释文》云：蟾，时占切；蜍，常如切；虾蟆也。为蟾蜍以受龙水。</span>
神龙吐出。使博士马均作司南车，
<span class="c2">◎《官本考证》云：《杜夔传》注“马均”作“马钧”。司南车，监本车误作“军”，今改正。◎潘眉曰：“均”与“钧”同，然字当作“钧”。《杜夔传》注“马钧字德衡”，钧、衡字相应。◎胡三省曰：○司南车，即指南车也。○崔豹《古今注》曰：黄帝与蚩尤战于涿鹿，蚩尤作大雾，士皆迷路，乃作指南车，以正四方。○《述征记》曰：指南车上有木仙人，持信旛，车转而人常指南。◎严衍曰：周成王时，越裳氏重译来献，使者迷失归路，周公锡軿车以指南，后其器俱亡。汉张衡、魏马钧继作，其器无传。宋武平长安，得此车制不就，祖冲之复造之。后魏太武使郭善明造，弥年不就，又命马岳造，垂成而为善明鸩死，其法遂绝。唐元和中，典作金公元以是车及记里鼓上之宗，以备法驾。◎潘眉曰：○司南，即指南。○《鬼谷子》云：郑人取玉，必载司南。○《晋舆服志》：司南车，驾四马，其下制如楼，三级。四角金龙衔羽葆，刻木为仙人，衣羽衣，立车上，车虽回运而手常指南。大驾出行，为先启之乘。</span>
水转百戏。
<span class="c2">胡三省引傅玄序，详见《杜夔传》注。</span>
岁首建巨兽，鱼龙曼延，弄马倒骑，备如汉西京之制，
<span class="c2">◎《晋书·王戎传》：戎年六七岁，于宣武场观戏，猛兽在槛中虓吼震地，众皆奔走，戎独立不动，神色自若。魏明帝于阁上见而奇之。◎《水经·谷水注》：○《竹林七贤论》曰：王戎幼而清秀。魏明帝于宣武场上为栏，苞虎牙，使力士袒裼，迭与之搏，纵百姓观之。戎年七岁，亦往观焉。虎乘间薄栏而吼，其声震地，观者无不辟易颠仆，戎亭然不动。帝于门上见之，使问姓名，而异之。◎潘眉曰：○蔡质《汉仪》云：正月旦，天子幸德阳殿．临轩作九宾彻乐。舍利从西方来，戏于庭极。乃毕，入殿前激水，化为比目鱼，跳跃就水，作雾障日。毕，化成黄龙，长八丈，出水游戏于庭，炫耀日光。以两大丝绳系两柱中，头间相去数丈，两倡女对舞，行于绳上，对面道逢，切肩不倾，又蹹局出身，藏形于斗中。钟磐并作，乐毕，作鱼龙曼延。</span>
筑阊阖诸门阙外罘罳。
<span class="c2">◎《汉书·文帝纪》：七年，未央宫东阙罘罳灾。◎如淳曰：东阙与其两旁罘罳皆灾也。◎晋灼曰：东阙之罘罳独灾也。◎师古曰：罘罳，谓连阙曲阁也，以覆重刻垣墉之处，其形罘罳然，一曰屏也。罘，音浮。◎宋祁曰：江南本“罳”作“思”。◎王念孙曰：江南本是也。《说文》无“罳”字，《汉书》作“罘思”，《考工记·匠人》注作 “浮思”，《明堂位》注作“桴思”，皆古字假借。他书或作“罘罳”者，皆因“罘”字而误加网也。且颜注罘字有音，而罳字无音，则本作“思”，明矣。◎王先谦曰：○《五行志》作“罘思”。◎《通鉴》胡注：○《古今注》云：罘罳，屏也。○又云：罘者，复也。罳者，思也。臣朝君至屏外，复思所奏之事于其下。○孔颖达曰：屏谓之树，今浮思也，《释宫》文。汉时谓屏为浮思，解者以为天子外屏；人臣至屏，俯伏思念其事。按《匠人》，城隅谓角浮思也。汉时东阙浮思灾，以此诸文参之，则浮思小楼也，故城隅、阙上皆有之。然则屏上亦为屋以覆屏墙，故称屏曰浮思。○苏鹗《演义》曰：罘者，浮也；罳者，思也；谓织丝之文，轻疏虚浮之貌，盖宫殿门阙有此物也。○余谓苏鹗之说，有见于唐禁中之罘罳。唐太和甘露之变，宦者奉乘舆、决罘罳北出者也。此罘罳当以旧注为正。◎弼按：○《水经·谷水注》：引《广雅》云：“复思谓之屏。”《释名》：“屏，自障屏也。罦思在门外，罦，复也。臣将入请事，于此复重思之也。”汉末兵起，坏园陵罦思，曰“无使民复思汉也”。故《盐铁论》曰“垣阙罦思”，言树屏隅角所架也。</span>
太子舍人张茂
<span class="c2">◎《续百官志》：太子舍人，二百石，无员，更直宿卫，如三署郎中。◎《晋书·职官志》：舍人十六人，职比散骑、中书等侍郎。◎赵一清曰：《宋志》谓魏世无东宫，此太子舍人盖虚置也。◎李祖楙曰：太子舍人，西京时常以岁课列乙科者二十人为之，中兴后殆无此制。◎弼按：○《汉书·儒林传》序：博士弟子岁课甲科四十人为郎中，乙科二十人为太子舍人，丙科四十人补文学掌故。○盖虽未建太子，而舍人常置，以成材实难，非可猝致也。</span>
以吴、蜀数动，诸将出征，而帝盛兴宫室，留意于玩饰，赐与无度，帑藏空竭；又录夺士女
<span class="c2">◎胡三省曰：录，收也。
<span class="c3">吴金华以“录夺”为词，为政法术语，指强行收取而言。</span>
</span>
前已嫁为吏民妻者，还以配士，既听以生口自赎，又简选其有姿色者
<span class="c2">◎《文类》“色”作“首”，《通鉴》同。◎胡三省曰：姿，谓有色者。首，谓鬒发者。</span>
内之掖庭，乃上书谏曰：“臣伏见诏书，诸士女嫁非士者，一切录夺，以配战士，斯诚权时之宜，然非大化之善者也。臣请论之。陛下，天之子也，百姓吏民，亦陛下之子也。礼，赐君子小人不同日，所以殊贵贱也。吏属君子，士为小人，今夺彼以与此，亦无以异于夺兄之妻妻弟也，于父母之恩偏矣。又诏书听得以生口年纪、颜色与妻相当者自代，故富者则倾家尽产，贫者举假贷贳，
<span class="c2">《册府》“举”作“则”。
<span class="c3">吴金华以 “举”与“假”、“贷”等同义平列，不当据《册府》改。</span>
</span>
贵买生口以赎其妻；县官以配士为名
<span class="c2">◎《汉书·霍光传》：霍禹曰：“县官非我家，将军不得至是。”◎如淳曰：县官，谓天子。</span>
而实内之掖庭，其丑恶者乃出与士。得妇者未必有欢心，而失妻者必有忧色，
<span class="c2">《通鉴》作“得妇者未必喜，而失妻者必有忧”。</span>
或穷或愁，皆不得志。夫君有天下而不得万姓之欢心者，尠不危殆。
<span class="c2">局本“尠”作“尟”。</span>
且军师在外数千万人，
<span class="c2">元本“千”作“十”。</span>
一日之费非徒千金，举天下之赋以奉此役，犹将不给，况复有宫庭非员无录之女，
<span class="c2">◎胡三省曰：非员，谓出于员数之外者。无录，谓宫中录籍无其名者。</span>
椒房母后之家，赏赐横兴，
<span class="c2">《通鉴》“兴”作“与”。</span>
内外交引，其费半军。
<span class="c2">◎胡三省曰：谓其费与给军之费相半也。</span>
昔汉武帝好神仙，信方士，掘地为海，封土为山，
<span class="c2">◎胡三省曰：掘地为海，谓开昆明池；封土为山，谓作三神山渐台也。</span>
赖是时天下为一，莫敢与争者耳。自衰乱以来，四五十载，马不舍鞍，士不释甲，每一交战，血流丹野，创痍号痛之声，于今未已。犹强寇在疆，图危魏室。陛下不兢兢业业，念崇节约，思所以安天下者，而乃奢靡是务，中尚方纯作玩弄之物，炫燿
<span class="c2">◎《续百官志》：尚书令一人，六百石，掌上手工作御刀剑诸好器物。◎胡三省曰：《晋志》：少府统中、左、右三尚方。◎惠栋曰：○《六典》又云：及宝玉作器。○又云：其后分为中、左、右三尚方。</span>
后园，建承露之盘，
<span class="c2">◎《御览》卷十二引《魏志》曰：明帝铸承露盘．茎长十二丈．铜龙绕其根，立于芳林园．甘露乃降。◎又曰：明帝与东阿王诏曰： “昔先帝时，甘露屡降于仁寿殿前，灵芝生芳林园中。自吾建承露盘以来，甘露复降芳林园仁寿殿前。”</span>
斯诚快耳目之观，然亦足以骋寇雠之心矣。惜乎，舍尧舜之节俭，而为汉武之侈事，臣窃为陛下不取也。愿陛下沛然下诏，万机之事有无益而有损者悉除去之，以所除无益之费，厚赐将士父母妻子之饥寒者，问民所疾而除其所恶，实仓廪，缮甲兵，恪恭以临天下。如是，吴贼面缚，蜀虏舆榇，不待诛而自服，太平之路可计日而待也。陛下可无劳神思于海表，军师高枕，战士备员。今群公皆结舌，而臣所以不敢不献瞽言者，臣昔上要言，散骑奏臣书，以听谏篇为善，诏曰‘是也’，擢臣为太子舍人；且臣作书讥为人臣不能谏诤，今有可谏之事而臣不谏，此为作书虚妄而不能言也。臣年五十，常恐至死无以报国，是以投躯没身，
<span class="c2">《册府》“身”作“命”。</span>
冒昧以闻，惟陛下裁察。”书通，上顾左右曰：“张茂恃乡里故也。”以事付散骑而已。茂字彦林，沛人。
<span class="c2">◎赵一清曰：○《晋书·刑法志》：卫觊奏：“狱吏刘象受属偏考囚张茂物故。”○岂即其人邪？</span>
</span>

23. <span id="卷三·魏书三·明帝纪第三-明帝叡-23"></span>
秋七月，洛阳崇华殿灾，
<span class="c1">解见上年诏问高堂隆何咎，详见《隆传》。</span>
八月庚午，立皇子芳为齐王，询为秦王。
<span class="c1">◎《三少帝纪》云：明帝无子，养齐王芳及秦王询，宫省事秘，莫有知其所由来者。◎弼按：景初三年，齐王芳年八岁，秦王九岁，见裴注引《魏氏春秋》，则当生于太和五、六年。然太和五年，皇子殷生，纪中大书特书，以后并无皇子芳、皇子询生之文，此可为不知所由来之证一。凡新帝初立，例皆推崇所生，齐王芳即位，并无尊称生母之文，而明帝毛、郭二后，又无生子之事，此可为不知所由来之证二。又按裴注引《魏氏春秋》曰“或云：任城王楷子”，果如或言，任城王当被恩宠。按《任城王传》，青龙三年，楷坐私作禁物，削户二千，决无立其子为嗣之事。况文、明二帝，皆深忌藩国，陈思之章疏，白马之歌词，以及任城之暴毙，皆可为魏氏猜疑骨肉之证。以此推论，齐、秦二王决非任城之裔。阿瞒作俑，启南北朝篡夺之端，未及再传，国统已绝，不待司马氏之攘窃，而皇祚已非曹氏所有矣。◎又按：明帝虽无子，而有女。《晋书·任恺传》“恺尚魏明帝女”，又云“恺妻齐长公主得赐魏时御器”。
<span class="c2">齐主先适李丰子韬，详《诸王传》。</span>
</span>
丁巳，行还洛阳宫。命有司复崇华，改名九龙殿。
<span class="c1">◎《高堂隆传》：时郡国有九龙见，故改曰九龙殿。◎又云：陵霄阙始构，有鹊巢其上，帝以问隆。◎《通鉴》系此事于青龙三年，据《晋书·五行志》，则事在景初元年也。</span>
冬十月己酉，中山王衮薨。壬申，太白昼见。十一月丁酉，行幸许昌宫。
<span class="c1">是年，帝使人以马易珠玑、翡翠、玳瑁于吴，见《孙权传》。</span>
<span class="c1">◎《魏氏春秋》曰：是岁张掖郡删丹县金山玄川溢涌，
<span class="c2">◎张掖郡，见《文纪》延康元年。◎《郡国志》：凉州张掖郡删丹。◎《一统志》：删丹故城，今甘肃甘州府山丹县治。焉支山，一名删丹山，故以名县。金山在山丹县西南。</span>
宝石负图，状象灵龟，广一丈六尺，长一丈七尺一寸，围五丈八寸，立于川西。有石马七，
<span class="c2">◎何焯曰：马有七，其宣、景、文、武、惠、怀、憨之祥乎？◎赵一清曰：《宋书·符瑞志》作“石马十二”，与此不同，其余文亦稍异。</span>
其一仙人骑之，其一羁绊，
<span class="c2">《宋志》“羁绊”作“骑靽”。</span>
其五有形而不善成。
<span class="c2">◎《宋志》下有“其五成形”一句。</span>
有玉匣关盖于前，
<span class="c2">《宋志》“关”作“开”。</span>
上有玉字，玉玦二，璜一。麒麟在东，凤鸟在南，白虎在西，牺牛在北，马自中布列四面，色皆苍白。其南有五字，曰“上上三天王”；又曰“述大金，大讨曹，金但取之，金立中，大金马一匹在中，大告开寿，
<span class="c2">◎何焯曰：据《搜神记》，“大金马”当作“大司马”。“大告”当作“大吉”。◎潘眉曰：《宋书·符瑞志》作“中正大吉关寿”，当从之。程猗赞曰“体正而王，中允克明，关寿无疆，于万斯龄”，即用“中正关寿”等字，足证此注之伪。</span>
此马甲寅述水”。凡“中”字六，“金”字十；
<span class="c2">◎《宋志》作“凡三十五字”。◎弼按：凡“中”字六、“金”字十者，谓有六“中”字、十“金”字也。下文引《搜神记》谓其字有“金”、有“中”者是也。《宋志》云凡“三十五字”者，总计字数也。</span>
又有若八卦及列宿孛彗之象焉。
<span class="c2">◎胡三省曰：宿，音秀。</span>
◎《世语》曰：又有一鸡象。◎《搜神记》曰：初，汉元、成之世，先识之士有言曰，魏年有和，当有开石于西三千余里，
<span class="c2">《宋志》“十”作“千”。</span>
系五马，文曰“大讨曹”。
<span class="c2">◎胡三省曰：石图之文，天意盖昭昭矣。</span>
及魏之初兴也，张掖之柳谷有开石焉，
<span class="c2">◎监本、官本无“焉”字。◎《一统志》云：《甘镇志》，柳谷在甘州东南一百里，与山丹卫接界，即金山也。◎赵一清曰：○《困学纪闻》云：《书》“宅西曰昧谷”，虞翻谓当为柳谷。魏明帝时，张掖柳谷口水溢涌，宝石负图，即其地也。○《方舆纪要》卷六十三：大柳谷在甘州卫东南百里，与山丹卫接境。《隋志》，张掖县有大柳谷。张掖废县，即今卫治，汉为觻得县。◎谢鍾英曰：大柳谷，疑张掖之洪水河。</span>
始见于建安，形成于黄初，文备于太和，周围七寻，中高一仞，苍质素章，龙马、麟鹿、凤皇、仙人之象，粲然咸著，此一事者，魏、晋代兴之符也。
<span class="c2">◎唐庚曰：河图洛书之说，欧阳永叔攻之甚力。今此图与河图洛书亦何以异？惜乎时无伏羲、神禹，故莫能通其义，而陋者以为魏、晋之符。彼魏、晋何足道，安知其非八卦、九畴之类也？造化之所为，犹有幸有不幸焉，而况于人乎。</span>
至晋泰始三年，张掖太守焦胜上言，以留郡本国图校今石文，文字多少不同，谨具图上。
<span class="c2">◎《隋书·经籍志》：《张掖郡玄石图》一卷，高堂隆撰。◎姚振宗曰：《通典·五十五》载魏尚书薛悌奏“凉州刺史所上《灵命瑞图》，下洛阳留台，使太尉醮告太祖”，即此事也，亦称《灵命瑞图》。《隋志》又有《张掖郡玄石图》一卷，孟众撰，疑即凉州刺史所上之本。</span>
按其文有五马象，其一有人平上帻，执戟而乘之，其一有若马形而不成，其字有“金”，有“中”，有“大司马”，有“王”，有“大吉”，有“正”，有“开寿”，其一成行，曰“金当取之”。◎《汉晋春秋》曰：氐池县大柳谷口
<span class="c2">◎《郡国志》：张掖郡氐池。◎《一统志》：氐池故城，在山丹县西南。◎胡三省曰：删丹、氐池二县，《汉志》皆属张掖，《晋志》无之，当是并省也。《五代志》：“甘州张掖县有大柳谷。又后周废金山县入删丹县。”盖历代废置无常，疆土有合离合也。◎吴增僅曰：《通鉴》云“张掖谷口涌石负图”，此与《魏氏春秋》所云“玄川涌溢”，即是一事。或云删丹，或云氐池，盖二县境地相接，同属张掖也。又《晋书·崔游传》“魏末游为氐池长，有惠政”，据此，是魏时氐池明属张掖，洪《志》张掖郡不录氐池，盖据《晋志》而误也。</span>
夜激波涌溢，其声如雷，晓而有苍石立水中，长一丈六尺，高八尺，白石画之，
<span class="c2">之，疑作“文”。
<span class="c3">吴金华发其说，以作“文”为是，说见彼。</span>
</span>
为十三马，一牛，一鸟，八卦玉玦之象，皆隆起，其文曰“大讨曹，
<span class="c2">◎《宋书·五行志二》云：魏世张掖石瑞，虽是晋氏之符命，而于魏为妖。好攻战，轻百姓，饰城郭，侵边境，魏氏三祖皆有其事。刘歆以为金石同类，石图发非常之文，此不从革之异也。晋定大业，多敝曹氏，石瑞文“大讨曹”之应也。</span>
適水中，甲寅”。帝恶其“讨”也，使凿去为“计”，以苍石窒之，
<span class="c2">《宋志》“窒”作“塞”。</span>
宿昔而白石满焉。
<span class="c2">◎昔，疑作“夕”。
<span class="c3">赵幼文以“昔”、“夕”古通，说见彼。</span>
◎《宋志》云：当时称为祥瑞，班行天下。处士张臶曰：“夫神兆未然，不追往事，此盖将来之休征，当今之怪异也。”〖◎弼按：此张臶答任令于绰语，见《管宁传》。〗既而晋以司马氏受禅，太尉属程猗说曰：“夫大者，盛之极也。金者，晋之行也。中者，物之会也。吉者，福之始也。”此言司马氏之王天下，盛德而生，应正吉而王之符也。◎胡三省曰：后人以此为晋继魏之征；牛继马，又以为元帝本牛氏继司马之后。◎本志《管宁传》：青龙四年辛亥，诏书张掖郡玄川溢涌，宝石负图，文字告命，粲然著明，事班天下。◎《通鉴辑览》曰：文既曰“大讨曹”，犹诏班天下，以为嘉瑞，叡虽下愚，肯为之哉？于此可征稗野之谬。</span>
至晋初，其文愈明，马象皆焕彻如玉焉。
<span class="c2">◎赵一清曰：○《拾遗记》：魏明帝时，泰山下有连理文石，高十二丈，状如柏树，其文彪发，如人雕镂。自上及下皆合，而中开广六尺，望若真树也。父老云：“当秦末，二石相去百余步，芜没无有蹊径。及魏帝之始，稍觉相近，如双阙。土石阴类，魏为土德，斯为灵征。”</span>
</span>

24. <span id="卷三·魏书三·明帝纪第三-明帝叡-24"></span>
四年春二月，
<span class="c1">◎卢文弨曰：《宋志》作“三月己巳”。</span>
太白复昼见，月犯太白，又犯轩辕一星，入太微而出。夏四月，置崇文观，征善属文者以充之。
<span class="c1">◎《王肃传》：肃以常侍领秘书监，兼崇文馆祭酒。</span>
五月乙卯，司徒董昭薨。丁巳，肃慎氏献楛矢。
<span class="c1">◎《国语》：仲尼在陈，有隼集于陈侯之庭而死，楛矢贯之，石砮其长尺有咫。仲尼曰：“隼之来也远矣，此肃慎氏之矢也。昔武王克商，通道于九夷百蛮，使各以其方贿来贡，于是肃慎氏贡楛矢、石砮，其长尺有咫。◎韦昭注：隼，鸷鸟也。楛，木名。砮，镞也，以石为之。八寸曰咫。楛矢贯之，坠而死也。肃慎，北夷之国，故隼来远矣。《传》曰：“肃慎、燕、亳，吾北土也。”◎《后汉书·东夷传》：挹娄，古肃慎之国也，在夫余东北千余里，自汉兴以后臣属夫余。种众虽少，而多勇力，处山险，又善射，发能入人目。弓长四尺，力如弩。矢用楛，长一尺八寸，青石为镞，镞皆施毒，中人即死。◎惠栋曰：○《肃慎国记》云：石山在国东北，取之必先祈神，石利入铁。◎沈钦韩曰：○《元史·地理志》：沈阳路本挹娄故地，又开元路古肃慎之地。○《通典》：其国在不咸山北。◎《一统志》：长白山在吉林乌喇城东南，古名不咸山，今奉天府铁岭县、承德县及宁古塔、黑龙江并挹娄国地。挹娄故城，在今铁岭南六十里，◎余见《陈留王纪》景元三年，又详见本志《东夷传·挹娄传》。</span>

25. <span id="卷三·魏书三·明帝纪第三-明帝叡-25"></span>
六月壬申，诏曰：“有虞氏画象而民弗犯，周人刑错而不用。
<span class="c1">◎《汉书·武帝纪》元光元年五月诏贤良曰：“朕闻昔在唐、虞，画象而民不犯；周之成、康，刑错不用。◎应劭曰：二帝但画衣冠，异章服，而民不敢犯也。◎师古曰：《白虎通》云，画象者，其衣服象五刑也。犯墨者蒙巾，犯劓者以赭着其衣，犯髌者以墨蒙其髌象而画之，犯宫者屝，罪大辟者布衣无领。墨，谓以墨黥其面也。劓，截其鼻也。髌，去膝盖骨也。宫，割其阴也。屝，草屦也。劓，音牛冀反，字或作“ ”，其音同耳。髌，音频忍反。屝，音扶味反。错，置也，音千敌反。</span>
朕从百王之末，追望上世之风，邈乎何相去之远？法令滋章，犯者弥多，刑罚愈众，而奸不可止。往者按大辟之条，多所蠲除，
<span class="c1">见青龙二年十二月。</span>
思济生民之命，此朕之至意也。而郡国蔽狱，
<span class="c1">◎宋本“蔽”作“毙”。◎《左传·昭公十四年》：叔鱼蔽罪邢侯。◎杜注云：蔽，断也。◎卢文弨曰：蔽狱，犹断狱。《汉志》云“断狱四百”，正与此同。彼总天下计之，故以为少，此以郡国言之，故以为多。“蔽”字见《尚书》，宋本讹字，不足据。</span>
一岁之中尚过数百，岂朕训导不醇，俾民轻罪，将苛法犹存，为之陷阱乎？有司其议狱缓死，务从宽简，及乞恩者，或辞未出而狱以报断，
<span class="c1">以、已，古通用。</span>
非所以究理尽情也。其令廷尉及天下狱官，诸有死罪具狱以定，非谋反及手杀人，亟语其亲治，有乞恩者，使与奏当文书俱上，朕将思所以全之。其布告天下，使明朕意。”
<span class="c1">◎《晋书·刑法志》载魏明帝修改旧律，见前太和三年注。◎弼按：魏明自即位以来，屡下慎刑之诏，可谓明主。然按《王肃传》云：“景初间，宫室盛美，民失农业，期信不敦，刑杀仓卒。”《高堂隆传》：“时军国多事，用法深重。”《通鉴》云：“帝性严急，其督修宫室有稽限者，帝亲召问，言犹在口，身首已分。”又云：“是时猎法严峻，杀禁地鹿者，身死。”是当时之滥刑可知，何其言行之相背也？</span>

26. <span id="卷三·魏书三·明帝纪第三-明帝叡-26"></span>
秋七月，高句骊王宫斩送孙权使胡卫等首，诣幽州。
<span class="c1">宫，当作“位宫”，解见《高句丽传》。</span>
甲寅，太白犯轩辕大星。冬十月己卯，行还洛阳宫。甲申，有星孛于大辰；
<span class="c1">◎胡三省曰：○《公羊传》曰：大辰者何？大火也。○何休注：大火与伐，天之所以示民时早晚，天下之所以取正，故谓之大辰。○蔡邕曰：自亢八度至尾四度，谓之大火。○陈卓曰：自氐五度至尾九度曰大火之次，于辰布卯。◎弼按：○《高堂隆传》：是岁有星孛于太岁，隆上疏谏。</span>
乙酉，又孛于东方。十一月己亥，彗星见，犯宦者天纪星。十二月癸巳，司空陈群薨。乙未，行幸许昌宫。

27. <span id="卷三·魏书三·明帝纪第三-明帝叡-27"></span>
景初元年春正月壬辰，
<span class="c1">◎潘眉曰：是年正月无壬辰，当作“二月”。〖引《宋志》见下。〗</span>
山茌县言黄龙见。
<span class="c1">茌，音仕狸反。</span>
<span class="c1">◎《汉书·地理志》：泰山郡茌。◎应劭曰：茬山在东北。音淄。◎师古曰：又音仕疑反。◎宋祁曰：茬，当作茌。◎《郡国志》：兖州泰山郡茌，侯国。◎《晋书·地理志》：泰山郡山茌，茌山在东北。◎《宋书·符瑞志》：景初元年二月壬辰，山茬县言黄龙见。◎《水经·济水注》：济水又东北与中川水合，水东南出山茌县之分水岭溪。◎胡三省曰：山茌，前汉曰茌县，后汉及魏、晋曰山茌，属泰山郡。◎惠栋曰：《前志》作“茬”，此与济北之茌平，皆当作“茬”也。○《说文》：茬，从草，在声，济北县也。○孙愐云：俗作茌。◎《一统志》：山茌故城，在今山东济南府长清县东北。汉置茌县，三国魏改曰山茌。《明纪》景初元年“山茌县言黄龙见”，是也。晋升平三年，慕容隽以贾坚为太山太守，屯山茌。◎《寰宇记》：废茌县在长清县东北四十里。◎官本《考证》曰：《御览》作“太山茌县”。◎卢文弨曰：山茌属泰山郡。《宋志》云“汉旧县”，今若举郡言之，当云泰山山茌县，不当仅增“太”字。◎谢锺英曰：《郡国志》“泰山郡嬴有铁山”，句，“茌，侯国”，洪氏误以“山茌”为句，遂名县曰“山茌”，非也。《晋志》作“山茌”，盖亦读破句而误。◎杨氏《三国郡县表补正》云：《杨叔恭残碑》作“山茬”。◎弼按：据此，则“茌”当作“茬”。或谓《御览》作“泰山茌县”，本文“山”字上夺“太”字者，误也。谢锺英指洪亮吉读《郡国志》误读破句，尤失之武断矣。</span>
于是有司奏，以为魏得地统，宜以建丑之月为正。三月，定历改年为孟夏四月。
<span class="c1">◎唐庚曰：世言夏得人统，以建寅为正；商得地统，以建丑为正；周得天统，以建子为正。其说非也。以《尧典》羲和、《舜典》巡狩观之，唐、虞之世，固以建寅为正矣。至夏后之时，其法尤备，其书传于后世，谓之夏小正，孔子得之于（ ）〈杞〉，以为可用，非谓建寅之正，自夏后氏始也。至成周时，始用建子为正，然犹不废夏时，谓之正岁。后之学者以为夏以建寅为正，周以建子为正，商居其间，不应无所变改，因以意推之，曰商以建丑为正。而三统之说兴焉。夫夏后以建寅为正，吾于《论语》见之矣；周以建子为正，吾于《春秋》见之矣；商以建丑为正，于经既无所见，于理亦复不通。夫以建子为正者，取二十四气之首也；以建寅为正者，取四时之首也；以建丑为正，其取义安在哉？◎胡玉缙曰：○《书·尧典》“正月上日”孔疏引郑注云：帝王易代，莫不改正。尧正建丑，舜正建子。此时未改尧正，故云“正月上日”。即位，乃改尧正，故云“月正元日”。○《宋书·礼志》引《推灾度》云：
<span class="c2">《推灾度》，《诗推灾度》之省，又作“《诗推度灾》”。</span>
轩辕、高辛、夏后氏、汉，皆以十三月为正；少昊、有唐、有殷，皆以十二月为正；高阳、有虞、有周，皆以十一月为正。○《白虎通·三正篇》引《尚书·大传》云：夏以孟春月为正，殷以季冬月为正，周以仲冬月为正。○是三正迭用，古有明征。唐氏乃谓“建丑为正，于理不通”，不亦异哉！</span>
<span class="c1">◎《魏书》曰：初，文皇帝即位，以受禅于汉，因循汉正朔弗改。
<span class="c2">文帝用夏正，见《文纪》黄初元年注引《魏书》。</span>
帝在东宫著论，以为五帝三王虽同气共祖，礼不相袭，正朔自宜改变，以明受命之运。及即位，优游者久之，史官复著言宜改，乃诏三公、特进、九卿、中郎将、大夫、博士、议郎、千石、六百石博议，议者或不同。帝据古典，甲子诏曰：“夫太极运三辰五星于上，元气转三统五行于下，登降周旋，终则又始。故仲尼作《春秋》，于三微之月，每月称王，
<span class="c2">毛本“王”作“正”，误。</span>
以明三正迭相为首。今推三统之次，魏得地统，当以建丑之月为正月。考之群艺，厥义章矣。其改青龙五年三月为景初元年四月。”
<span class="c2">◎《宋书·礼志一》云：魏明帝即位，便有改正朔之意，朝议多异同，故持疑不决。久乃下诏曰：“黄初以来，诸儒共论正朔，或以改之为宜，或以不改为是，意取驳异，于今未决。朕在东宫时闻之，意常以为夫子作《春秋》，通三统，为后王法。正朔各从色，不同因袭。自五帝、三王以下，或父子相继，同体异德；或纳大麓，受终文祖；或寻干戈，从天行诛。虽遭遇异时，步骤不同，然未有不改正朔，用服色，表明文物，以章受命之符也。由此言之，何必以不改为是邪！”于是公卿以下博议。侍中高堂隆议曰：“按自古有文章以来，帝王之兴，受禅之与干戈，皆改正朔，所以明天道，定民心也。《易》曰：‘《革》，元亨利贞。有孚改命吉。汤武革命，应乎天，从乎人。’其义曰，水火更用事，犹王者必改正朔易服色也。《易通卦验》曰：‘王者必改正朔，易服色，以应天地三气三色。’《书》曰：‘若稽古帝舜曰重华，建皇授政改朔。’初，高阳氏以十一月为正，荐玉以赤缯。高辛氏以十三月为正，荐玉以白缯。《尚书传》曰：‘舜定钟石，论人声，乃及鸟兽，咸变于前。故更四时，改尧正。’《诗》曰：‘一之日觱发，二之日栗烈，三之日于耜。’《传》曰：‘一之日，周正月，二之日，殷正月，三之日，夏正月。’《诗推度灾》曰：‘如有继周而王者，虽百世可知。以前检后，文质相因，法度相改。三而复者，正色也，二而复者，文质也。’以前检后，谓轩辕、高辛、夏后氏、汉，皆以十三月为正；少昊、有唐、有殷，皆以十二月为正；高阳、有虞、有周，皆以十一月为正。后虽百世，皆以前代三而复也。《礼大传》曰：‘圣人南面而治天下，必正度量，考文章，改正朔，易服色，殊徽号。’《乐稽曜嘉》曰：‘禹将受位，天意大变，迅风雷雨，以明将去虞而适夏也。是以舜、禹虽继平受禅，犹制礼乐，改正朔，以应天从民。夏以十三月为正，法物之始，其色尚黑。殷以十二月为正，法物之牙，其色尚白。周以十一月为正，法物之萌，其色尚赤。能察其类，能正其本，则岳渎致云雨，四时和，五稼成，麟凤翔集。’《春秋》：‘十七年夏六月甲子朔，日有蚀之。’《传》曰：‘当夏四月，是谓孟夏。’《春秋元命苞》曰：‘王者受命，昭然明于天地之理，故必移居处，更称号，改正朔，易服色，以明天命圣人之宝，质文再而改，穷则相承，周则复始，正朔改则天命显。’凡典籍所记，不尽于此，略举大较，亦足以明也。”太尉司马懿、尚书仆射卫臻、尚书薛悌、中书监刘放、中书侍郎刁幹、博士秦静、赵怡、中候中诏季岐以为宜改；侍中缪袭、散骑常侍王肃、尚书郎魏衡、太子舍人黄〖缺〗以为不宜改。青龙五年，山茌县言黄龙见。帝乃诏三公曰：“昔在庖牺，继天而王，始据木德，为群代首。自兹以降，服物氏号，开元著统者，既膺受命历数之期，握皇灵迁兴之运，承天改物，序其纲纪。虽炎、黄、少昊、颛顼、高辛、唐、虞、夏后，世系相袭，同气共祖，犹豫昭显所受之运，著明天人去就之符，无不革易制度，更定礼乐，延群后，班瑞信，使之焕炳可述于后也。至于正朔之事，当明示变改，以彰异代，曷疑其不然哉！文皇帝践阼之初，庶事草创，遂袭汉正，不革其统。朕在东宫，及臻在位，每览书籍之林，总公卿之议。夫言三统相变者，有明文；云虞、夏相因者，无其言也。《历志》曰：‘天统之正在子，物萌而赤；地统之正在丑，物化而白；人统之正在寅，物成而黑。’但含生气，以微成著。故太极运三辰五星于上，元气转三统五行于下，登降周旋，终则又始，言天地与人所以相通也。仲尼以大圣之才，祖述尧、舜，范章文、武，制作《春秋》，论究人事，以贯百王之则。故于三微之月，每月称王，以明三正迭相为首。夫祖述尧、舜，以论三正，则其明义，岂使近在殷、周而已乎！朕以眇身，继承洪绪，既不能绍上圣之遗风，扬先帝之休德，又使王教之弛者不张，帝典之阙者未补，亹亹之德不著，亦恶可已乎！今推三统之次，魏得地统，当以建丑之月为正。考之群艺，厥义彰矣。改青龙五年春三月为景初元年孟夏四月。服色尚黄，牺牲用白，戎事乘黑首之白马，建大赤之旗，朝会建大白之旗。春夏秋冬孟仲季月，虽与岁不同，至于郊祀迎气，礿、祀、烝、尝、巡狞、蒐田，分至启闭，班宣时令，中气晚早，敬授民事，诸若此者，皆以正岁斗建为节。此历数之序，乃上与先圣合符同契，重规叠矩者也。今遵其义，庶可以显祖考大造之基，崇有魏维新之命。於戏！王公群后，百辟卿士，靖康厥职，帅意无怠，以永天休。司徒露布，咸使闻知，称朕意焉。”◎本志《高堂隆传》：隆以为改正朔，易服色，殊徽号，（易）〈异〉器械，自古帝王所以神明其政，变民耳目，故三春称王，明三统也。于是敷演旧章，奏而改焉。帝从其议，改青龙五年春三月为景初元年孟夏四月，服色尚黄，牺牲用白，从地正也。</span>
</span>
服色尚黄，牺牲用白，戎事乘黑首白马，建大赤之旂，
<span class="c1">◎官本“旂”作“旗”。◎卢文弨曰：旗，当作“旂”，下同。</span>
朝会建大白之旗。
<span class="c1">◎臣松之按：魏为土行，故服色尚黄。行殷之时，以建丑为正，故牺牲旂旗
<span class="c2">官本“旂”作“旌”，误。</span>
一用殷礼。《礼记》云：“夏后氏尚黑，故戎事乘骊，牲用玄；殷人尚白，戎事乘翰，牲用白；周人尚赤，戎事乘騵，牲用骍。”郑玄云：“夏后氏以建寅为正，物生色黑；殷以建丑为正，物牙色白；周以建子为正，物萌色赤。翰，白色马也。《易》曰
<span class="c2">◎《汉书·艺文志》：《易经》十二篇，施、孟、梁丘三家。◎师古曰：上下经及十翼，古十二篇。◎《经典释文·叙录》曰：宓牺氏始画八卦、文王作卦辞、周公作爻辞、孔子作彖辞、象辞、文言、系辞、说卦、序卦、杂卦，是为十翼。汉初言《易》者，有施、孟。梁丘之学。◎沈家本曰：汉世已无经文单行本，隋、唐各志所录，各家传注本也。</span>
‘白马翰如’。”《周礼·巾车职》“建大赤以朝”，“大白以即戎”，此则周以正色之旗以朝，先代之旗即戎。今魏用殷礼，变周之制，故建大白以朝，大赤即戎。</span>
<span class="c1">◎《宋书·礼志一》云：服色尚黄，据土行也。牺牲旂旗，一用殷礼，行殷之时故也。《周礼·巾车职》‘建大赤以朝’，‘大白以即戎’，此则周以正色之旗朝，以先代之旗即戎。魏用殷礼，变周之制，故建大白朝，大赤即戎也。明帝又诏曰：“以建寅之月为正者，其牲用玄；以建丑之月为正者，其牲用白；以建子之月为正者，其牲用骍。此为牲色各从其正，不随所祀之阴阳也。祭天不嫌于用玄，则祭地不得独疑于用白也。天地用牲，得无不宜异邪？更议。”于是议者各有引据，无适可从。又诏曰：“诸议所依据各参错，若阳祀用骍，阴祀用黝，复云，祭天用玄，祭地用黄，如此，用牲之义，未为通也。天地至尊，用牲当同以所尚之色，不得专以阴阳为别也。今祭皇皇帝天、皇皇后地、天地郊、明堂、宗庙，皆宜同。其别祭五郊，各随方色，祭日月星辰之类用骍，社稷山川之属用玄，此则尊卑、方色、阴阳、众义畅矣。</span>
改太和历曰景初历。
<span class="c1">◎《宋书·律志序》云：窃以班氏《律历》，前事已详，自杨伟改创《景初》，而《魏书》阙志。及元嘉重造新法，大明博议回改。自魏至宋，宜入今书。◎又《历志（上）〈中〉》云：魏明帝景初元年，改定历数，以建丑之月为正，改其年三月为孟夏四月。其孟仲季月，虽与正岁不同，至于郊祀、迎气、祭祠、烝尝，巡狩、蒐田，分至启闭，班宣时令，皆以建寅为正。三年正月，帝崩，复用夏正。杨伟表曰：“臣揽载籍，断考历数，时以纪农，月以纪事，其所由来，遐而尚矣。乃自少昊，则玄鸟司分；颛顼、帝喾，则重、黎司天；唐帝、虞舜，则羲、和掌日。三代因之，则世有日官。日官司历，则颁之诸侯，诸侯受之，则颁于境内。夏后之代，羲、和湎淫，废时乱日，则《书》载《胤征》。由此观之，审农时而重人事者，历代然也。逮至周室既衰，战国横骛，告朔之羊，废而不绍，登台之礼，灭而不遵。闰分乖次而不识，孟陬失纪而莫悟，大火犹西流，而怪蛰虫之不藏也。是时也，天子不协时，司历不书日，诸侯不受职，日御不分朔，人事不恤，废弃农时。仲尼之拨乱于《春秋》，托褒贬纠正，司历失闰，则讥而书之，登台颁朔，则谓之有礼。自此以降，暨于秦、汉，乃复以孟冬为岁首，闰为后九月，中节乖错，时月纰缪，加时后天，蚀不在朔，累载相袭，久而不革也。至武帝元封七年，始乃寤其缪焉。于是改正朔，更历数，使大才通人，造《太初历》。校中朔所差，以正闰分；课中星得度，以考疏密，以建寅之月为正朔，以黄钟之月为历初。其历斗分太多，后遂疏阔。至元和二年，复用《四分历》。施而行之。至于今日，考察日蚀，率常在晦，是则斗分太多，故先密后疏而不可用也。是以臣前以制典余日，推考天路，稽之前典，验之食朔，详而精之，更建密历，则不先不后，古今中天。以昔在唐帝，协日正时，允厘百工，咸熙庶绩也。欲使当今国之典礼，凡百制度，皆韬合往古，郁然备足，乃改正朔，更历数，以大吕之月为岁首，以建子之月为历初。臣以为昔在帝代，则法曰《颛顼》，曩自轩辕，则历曰《黄帝》。暨至汉之孝武，革正朔，更历数，改元曰太初，因名《太初历》。今改元为景初，宜曰《景初历》。臣之所建《景初历》，法数则约要，施用则近密，治之则省功，学之则易知。虽复使研、桑心算，隶首运筹，重、黎司晷，羲、和察景，以考天路，步验日月，究极精微，尽术数之极者，皆未如臣如此之妙也。是以累代历数，皆疏而不密，自黄帝以来，改革不已。”◎何焯曰：景初历，尚书郎杨伟所造，事详《宋书·历志》。曹爽有参军杨伟，疑即斯人。《宋书》又载黄初中太史丞韩翊尝造《黄初历》，时陈群为尚书令，奏以为是非得失，当一年决定，今注家于《群传》遗之。杨伟历施用暨于晋、宋，而名字翳然，亦采掇之缺略也。◎弼按：杨伟，事见《高堂隆传》注引《魏略》云“诏使隆与尚书郎杨伟、太史待诏骆禄参共推校”，何氏谓“注家采掇缺略”，殆未细检耳。</span>
其春夏秋冬孟仲季月虽与正岁不同，至于郊祀、迎气、礿祠、蒸尝、
<span class="c1">◎《宋书·礼志》作“礿祀烝尝”，《历志》作“祭祀烝尝”。◎《尔雅·释诂》：禋、祀、祠、蒸、尝、禴，祭也。◎郭璞注：《书》曰“禋于六宗”，余者皆以为四时祭名也。◎陆德明《音义》：祠，春祭名；蒸，冬祭名；尝，秋祭名；禴，又作“礿”，夏祭名。◎《释天》：春祭曰祠，夏祭曰礿，秋祭曰尝，冬祭曰蒸。◎郭璞注：祠之言食也。礿者，新菜可汋。尝者，尝新谷也。蒸者，进品物也。◎《诗·小雅·天保》：禴祠烝尝。◎《毛传》云：春曰祠，夏曰禴，秋曰尝，冬曰烝。◎《礼记·王制》：天子诸侯宗庙之祭，春曰礿，夏曰禘，秋曰尝，冬曰烝。◎郑注云：○此盖夏、殷之祭名，周则改之，春曰祠，夏曰礿，以禘为殷祭。《诗·小雅》曰“礿祠烝尝，于公先王”。此周时祭宗庙之名。○孔《疏》引皇氏云：礿，薄也。春物未成，其祭品鲜薄也。○《诗·天保篇》谓文王受命，已改殷之祭名，以夏祭之禘，改名曰礿。而《诗》先言（灼）〈礿〉后祠者，从便文，尝在烝下，以韵句也。</span>
巡狩、蒐田、分至启闭、班宣时令、中气早晚、敬授民事，皆以正岁斗建为历数之序。

28. <span id="卷三·魏书三·明帝纪第三-明帝叡-28"></span>
五月己巳，行还洛阳宫。己丑，大赦。六月戊申，京都地震。己亥，以尚书令陈矫为司徒，
<span class="c1">继董昭之后也。</span>
尚书左仆射卫臻为司空。
<span class="c1">◎继陈群之后也。尚书令、尚书仆射，见《武纪》建安十八年。◎胡三省曰：○《晋志》云：尚书仆射，汉本置一人，献帝建安四年，以执金吾荣郃为尚书左仆射，仆射分置左右，盖自此始。自晋迄于江左，省置无恒，置二则为左右仆射；或不两置，但曰尚书仆射。令阙，则左为省主；若左右并阙，则置尚书仆射以主左事。◎赵一清曰：○据臻本传及《宋书·百官志》，“左”当作“右”。○《宋书·百官志》：汉献帝建安四年，以执金吾荣郃为尚书左仆射，卫臻为右仆射。二仆射分置自兹始。○一清案：荣、卫先后不同时，荣曾为左仆射，卫曾为右仆射，史家引以为证，则可。以为二人分任，则谬也。○《续百官志》注云：献帝分置左、右仆射，以荣郃为尚书左仆射。○则不与卫同时分任可知。○又引《献帝起居注》云：郃卒官，赠执金吾。○亦非由执金吾为左仆射。休文误矣！
<span class="c2">休文，沈约之字。</span>
◎弼按：○《后汉书·献帝纪》：建安四年，初置尚书左右仆射。○惠栋曰：应劭《汉官仪》以执金吾荣郃为左仆射，卫臻为右仆射。李善云 “荣郃，一作‘荣邵’”，误也。郃，乌合切。时郃为左仆射，卫臻为右仆射，见《汉官仪》。○据此，则沈《志》所云，实本于《汉官仪》，不能遽指休文为误也。◎又案：卫臻本传虽无为汉仆射之文，然献帝时臻已为汉黄门侍郎，奉诏聘贵人于魏，赵氏谓荣、卫不同时，似亦失之。</span>
丁未，分魏兴之魏阳、锡郡之安富、上庸为上庸郡。省锡郡，以锡县属魏兴郡。
<span class="c1">◎魏兴、锡、上庸，见《武纪》建安二十年。◎钱大昭曰：魏兴郡，《志》不言何年立。以《刘封传》证之，当在黄初元年。魏阳县，晋、宋二志皆无之。◎弼按：○吴增僅云：魏兴立郡，在黄初元年冬月。○说见《文纪》延康二年。◎赵一清曰：○魏阳，当是魏昌之伪。○《水经·沔水注》：魏昌县以黄初中分房陵立。○而新城郡有昌魏，见晋、宋二志，是昌魏即魏昌也。○《方舆纪要》卷七十九：昌魏城在湖广郧阳府房陵县西南。○安富未详，当亦是魏所置。○《水经·涢水注》：涢水东南流，会富水。○岂取此以名县欤？◎《一统志》：昌魏故城在房县西南，魏昌即昌魏之讹。◎杨氏《水经注疏要删》云：按《华阳国志》、《左传》杜注及晋、宋、齐志，并作“昌魏”，而郭璞《山海·中山经》注则作“魏昌”，以“汉昌”、“晋昌”例之，则作“魏昌”为是。◎弼按：○《宋书·州郡志》云：魏明帝太和二年，分新城之上庸、武陵、北巫为上庸郡。景初元年，又分魏兴之魏阳，锡郡之安富、上庸为郡。○疑是太和后省，景初又立也。据《宋志》所云“分魏兴之魏阳”，与本志同，是魏阳不误也。特未知今地所在耳。似不能遽指魏阳为魏昌，又倒文为昌魏也。◎李兆洛曰：安富故城，当在今湖北郧阳府境。</span>

29. <span id="卷三·魏书三·明帝纪第三-明帝叡-29"></span>
有司奏：武皇帝拨乱反正，为魏太祖，乐用武始之舞。文皇帝应天受命，为魏高祖，乐用咸熙之舞。帝制作兴治，为魏烈祖，乐用章武之舞。
<span class="c1">◎章武，当作“章斌”。◎周寿昌曰：章武为昭烈帝纪元，魏臣敢以此二字为乐舞名，触明帝之忌邪？即此可断“武”为“斌”字之误。◎侯康曰：○《宋书·乐志一》云：明帝太和〖当作“景初”〗初诏曰：“礼乐之作，所以类物表庸而不忘其本者也。凡音乐以舞为主，自黄帝《云门》以下，至于周《大（舞） 〈武〉》，皆太庙舞名也。然则其所司之官，皆曰太乐，所以总领诸物，不可以一物名。武皇帝庙乐未称，其议定庙乐及舞，舞者所执，缀兆之制，声哥之诗，务令详备。乐官自如故为太乐。”太乐，汉旧名，后汉依谶改太予乐官，至是改复旧。于是公卿奏曰：“太祖武皇帝乐，宜曰《武始之乐》。武，神武也；武，又迹也。言神武之始，又王迹所起也。高祖文皇帝乐，宜曰《咸熙之舞》。咸，皆也；熙，兴也。言应受命之运，天下由之皆兴也。至于群臣述德论功，建定烈祖之称，而未制乐舞，非所以昭德纪功。夫哥以咏德，舞以象事。于文，文武为斌，兼秉文武，圣德所以章明也。臣等谨制乐舞名《章斌之舞》。三舞宜有总名，可名《大钧之乐》。钧，平也。言大魏三世同功，以至隆平也。于名为美，于义为当。”帝初不许制《章斌之乐》；三请，乃许之。</span>
三祖之庙，万世不毁。其余四庙，亲尽迭毁，如周后稷、文、武庙祧之制。
<span class="c1">◎《宋书·礼志三》：景初元年六月，群公有司始更奏定七庙之制，曰：“大魏三圣相承，以成帝业。武皇帝肇建洪基，拨乱夷险，为魏太祖。文皇帝继天革命，应期受禅，为魏高祖。上集成大命，清定华夏，兴制礼乐，宜为魏烈祖。”更于太祖庙北为二祧，其左为文帝庙，号曰高祖，昭祧；其右拟明帝号曰烈祖，穆祧。三祖之庙，万世不毁，其余四庙，亲尽迭迁，如周后稷、文、武庙祧之礼。◎《晋书·五行志中》云：景初元年，有司奏：“帝为烈祖，与太祖、高祖并为不毁之庙。”从之。案，宗庙之制，祖宗之号，皆身没名成乃正其礼。故虽功赫天壤，德迈前王，未有豫定之典。此盖言之不从失之甚者也。后二年而宫车宴驾，于是统微政逸去。◎《宋书·五行志二》所载与此同。◎侯康曰：○《隋书·礼仪志二》云：魏初高堂隆为郑学，议立亲庙四，太祖武帝犹在四亲之内，乃虚设太祖及二祧，以待后代。至景初间，乃依王肃，更立五世、六世祖，就四亲而为六庙。○按；景初庙制，乃是郑义，盖以武帝拟后稷，以文、明二帝拟文、武二祧，即郑君注《王制》“天子七庙”之说也。若王义，则加二祧为九庙，不立七庙矣。是时王学尚未行，故郊丘、明堂、宗庙之大礼皆从郑义。《隋志》非也。</span>
<span class="c1">◎孙盛曰：夫谥以表行，庙以存容，皆于既没然后著焉，所以原始要终，以示百世也。未有当年而逆制祖宗，未终而豫自尊显。昔华乐以厚敛致讥，周人以豫凶违礼，魏之群司，于是乎失正。
<span class="c2">◎胡三省曰：群司，百执事之臣也。◎又曰：明帝在阼，而其下先拟定庙号，非礼也。◎《通鉴辑览》曰：曹叡方在，而先定庙号，可笑无过此者！◎钱大昭曰：礼，祖有功而宗有德，当于身后定之，讵有生为魏主，而有司遂豫拟为烈祖邪？陈矫、卫臻之徒，不学无识，乃至于此。◎王鸣盛曰：盛知魏人生存而豫为庙号之非，然未尽也。礼，祖有功宗有德，自李唐始，无代不称宗，其滥斯极，要未有若魏之三世，连成为祖，尤振古未闻。不但叡不能称此名，即丕亦因父业，何功之有！《三少帝纪》景初三年十二月诏书，及《管宁传》陶丘一奏，皆称烈祖明皇帝。高贵乡公即位诏，则直称三祖，亦见《刘放传》，又见《晋书·礼志》。陈寿于《武纪》称“太祖武皇帝”，而文、明二纪，但书“文皇帝”、“明皇帝”，没其祖称，是有深意。◎彭孙贻曰：明帝于魏，顾命非人，使典午得以乘之，真亡国之始基也，恶得为不毁之祖！自古未有及身称祖配天者，有司贡谀，庸主报可，不顾见嗤末世。贾谊与文帝时而曰顾成之庙，称为太宗，在谊导主于善，忠谠无讳。魏臣便欲勒为典制，厚颜何甚！</span>
</span>

30. <span id="卷三·魏书三·明帝纪第三-明帝叡-30"></span>
秋七月丁卯，司徒陈矫薨。孙权遣将朱然等二万人围江夏郡，荆州刺史胡质等击之，然退走。
<span class="c1">◎本志《胡质传》：吴大将朱然围樊城，质轻军赴之，勒兵临围，城中乃安。◎《吴志·朱然传》：魏将蒲忠、胡质各将数千人，图断然后，然将帐下见兵八百人逆掩。忠战不利，质等皆退。◎所云与《魏志》相反，而年月亦彼此歧异。孙盛《异同评》已驳之矣。</span>
初，权遣使浮海与高句骊通，欲袭辽东。遣幽州刺史毌丘俭率诸军及鲜卑、乌丸屯辽东南界，
<span class="c1">◎《郡国志》：幽州辽东郡治襄平。◎《一统志》：襄平故城，今奉天府辽阳州北。</span>
玺书征公孙渊。渊发兵反，俭进军讨之，会连雨十日，辽水大涨，诏俭引军还右北平。
<span class="c1">◎《郡国志》：幽州右北平郡治土垠。◎《一统志》：土垠故城，今直隶遵化州丰润县东十里南关城。</span>
乌丸单于寇娄敦、辽西乌丸都督王护留等居辽东，
<span class="c1">《乌丸传》注引《魏略》作“王护留叶”。</span>
率部众随俭内附。己卯，诏辽东将吏士民为渊所胁略不得降者，一切赦之。
<span class="c1">◎《毌丘俭传》：俭迁荆州刺史。青龙中，帝图讨辽东，以俭有干策，徙为幽州刺史，率幽州诸军至襄平，屯辽隧。右北平乌丸单于寇娄敦、辽西乌丸都督率众王护留等率众降。公孙渊逆与俭战，不利，引还。</span>
辛卯，太白昼见。渊自俭还，遂自立为燕王，置百官，称绍汉元年。

31. <span id="卷三·魏书三·明帝纪第三-明帝叡-31"></span>
诏青、兖、幽、冀四州大作海船。九月，冀、兖、徐、豫四州民遇水，遣侍御史循行没溺死亡及失财产者，在所开仓振救之。
<span class="c1">◎卢文弨曰：赈，当作“振”。◎侍御史，见《文纪》延康元年。◎《晋书·五行志上》云：九月，淫雨，冀、兖、徐、豫四州水出，没溺杀人，漂失财产。帝自初即位，便淫奢极欲，多占幼女，或夺士妻，崇饰宫室，妨害农战，触情恣欲，至是弥甚，号令逆时，饥不损役。此水不润下之应也。◎《宋书·五行志》所载与此同。</span>
庚辰，皇后毛氏卒。
<span class="c1">◎毛后赐死，见《后妃传》。◎钱大昕曰：案，嘉平三年，皇后甄氏书 “崩”，此悼后以不得其死，故变文书“卒”也。文帝黄初二年，夫人甄氏非后，而亦书“卒”，盖以子贵录其母。然两后书葬，而甄夫人不书葬，至追谥为后，改葬，乃书。◎周寿昌曰：既称皇后，似应书“崩”。后虽赐死，未之废也。置陵赠谥，全用后礼，可见。</span>
冬十月丁未，月犯荧惑。癸丑，葬悼毛后于愍陵。
<span class="c1">◎胡三省曰：○《谥法》：中年早夭曰悼。肆行无礼曰悼。</span>
乙卯，营洛阳南委粟山为圜丘。
<span class="c1">◎《礼记·郊特牲》孔颖达《正义》曰：祭天之处，冬至则祭圜丘。圜丘所在，虽无正文，应从阳位，当在国南。故魏氏之有天下，营委粟山为圜丘，在洛阳南二十里。◎《郡国志》注引《魏氏春秋》曰：雒阳有委粟山，在阴乡，魏时营为圜丘。◎《寰宇记》卷三云：委粟山在洛阳县南二十里，魏明帝景初元年十月，营洛阳委粟山为圜丘，今形制犹在。◎《一统志》引《寰宇记》云：在县东南三十五里。</span>
<span class="c1">◎《魏书》载诏曰：“盖帝王受命，莫不恭承天地以章神明，尊祀世统以昭功德，故先代之典既著，则禘郊祖宗之制备也。昔汉氏之初，承秦灭学之后，采摭残缺，以备郊祀，自甘泉后土、雍宫五畤，
<span class="c2">◎见《汉书·武帝纪》及《郊祀志》。◎师古曰：五畤，五帝之畤也。◎又曰：名其祭处曰畤也。</span>
神祇兆位，多不见经，是以制度无常，
<span class="c2">《宋书·礼志三》作“多不经见，并以兴废无常”，《晋志》同。</span>
一彼一此，四百余年，废无禘祀。
<span class="c2">◎《晋志》、《宋志》、《通鉴》“祀”均作“礼”。◎胡三省曰：○礼，五年一禘，禘其祖之所自出，以其祖配之，审谛昭穆，而祭于太祖也。禘所以异于祫者，毁庙之主，陈于太祖庙，与祫同，未毁庙之主，则各就其庙以祭，此其异也。○《春秋》：吉禘于庄公。○《左传》：晋人曰：“寡君之未禘祀。”○杜预注曰：禘祀，三年之吉祭也。○《僖八年》：禘于太庙。○杜预曰：三年大祭之名。二者不同，礼有禘、有大禘。以下文观之，则此乃《礼记·祭法》所谓“郊禘”之“禘”。○郑氏注曰：禘郊祖宗，谓祭祀以配食也。此禘谓祭昊天于圜丘也。</span>
古代之所更立者，遂有阙焉。曹氏系世，
<span class="c2">宋本“系”作“繫”，《宋志》作“世系”。</span>
出自有虞氏，今祀圜丘，以始祖帝舜配，号圜丘曰皇皇帝天；方丘所祭曰皇皇后地，以舜妃伊氏配；
<span class="c2">◎胡三省曰：舜妃，尧女也。尧，伊祁氏。◎潘眉曰：○吴仁傑《汉书刊误补遗》：乐黡取范氏实陶唐之裔，曰乐祁，舜妃当曰祁氏。○眉按：《世纪》“尧母庆都寄于伊长孺家，尧从母所居为姓”，《灵台碑》云“庆都兆会，穹精，氏姓曰伊”，然则作“伊氏”者是也。”</span>
天郊所祭曰皇天之神，以太祖武皇帝配；地郊所祭曰皇地之祇，以武宣后配；
<span class="c2">晋宋二志、《通鉴》“后”上有“皇”字。</span>
宗祀皇考高祖文皇帝于明堂，以配上帝。”
<span class="c2">◎侯康曰：○《通典》：时高堂隆上表云：“古来娥、英、姜、姒，盛德之妃，未闻配食于郊者也。汉文初祭地祗于渭阳，以高帝配。孝武立后土于汾阴，亦以高帝配。惟王莽引《周礼》‘享先妣’为配地郊，〖◎弼按：一作“北郊”。〗夏至以高后配地，自此始也。臣谓宜依古典，以武皇配天地也。”◎彭孙贻曰：魏明帝诏方丘配以舜妃伊氏，地郊配以武宣后，乃是效王莽以吕氏配郊坛也。《诗》、《书》所载甚明，不此之效，而乱贼是宗，盖曹氏事事效莽也。</span>
至晋泰始二年，并圜丘、方丘二至之祀于南北郊。</span>
十二月壬子冬至，始祀。
<span class="c1">◎晋、宋二志云：十二月壬子冬至，始祀皇皇帝天于圆丘，以始祖有虞帝舜配。自正始以后，终魏世，不复郊祀。◎弼按：所谓“政由季氏，祭则寡人”者，曹氏亦不得而有之矣。</span>
丁巳，分襄阳临沮、宜城、旍阳、邔
<span class="c1">邔，音其己反。</span>
四县，置襄阳南部都尉。
<span class="c1">◎“临沮”上当有“之”字。襄阳，见《武纪》建安十三年。◎《晋书·地理志》云：后汉献帝建安十三年，魏氏尽得荆州之地，分南郡以北立襄阳郡。◎吴增僅曰：沈《志》引《魏略》云“魏文帝立”，今考《蜀志·关羽传》“先（生） 〈主〉收江南诸郡，以羽为襄阳太守”，是时先主固未有襄阳也。三国诸臣，遥领敌郡，皆实有其地，从无虚领其名者。知《魏略》之言为不可信也。◎《郡国志》：荆州南郡临沮，侯国。◎《关羽传》：孙权遣将逆击羽，斩羽及子平于临沮。◎即此。◎《一统志》：临沮故城，今湖北安陆府当阳县西北。◎钱坫曰：今远安县西北。◎《郡国志》：南郡宜城，侯国。◎魏改属襄阳郡。◎《一统志》：宜城故城，今湖北襄阳府宜城县南。◎吴增僅曰：洪《志》以宜城为襄阳郡治，盖据《晋志》。今考《魏志》“分襄阳之宜城，置襄阳南部都尉”，襄阳如治宜城，安得分隶都尉乎？《方舆纪要》云“魏治襄阳，晋初移治宜城”，知为有据。《晋书·地理志》南郡旌阳。《宋书·州郡志》南郡太守下有旌阳。文帝元嘉十八年省并枝江，二汉无旌阳，见《晋太康地志》，疑是吴所立。◎钱大昕曰：旍阳，即“旌阳”。◎洪亮吉曰：《广韵》“旍同旌”，则属一县无疑。盖魏时属襄阳，至晋受禅后，方移属南郡也。沈《志》疑吴所立。考《乐进传》“讨刘备临沮长杜普、旌阳长梁太，皆大破之”，则旌阳或系建安十三年南郡初入吴时所分置。又考魏始立襄阳郡，盖无临沮、旍阳二县，故《吴志》朱然、潘璋等传皆云到临沮禽关羽，盖羽败后，南郡复入吴，二县或以此时隶魏也。◎《一统志》：旌阳废县，在湖北荆州府枝江县北。◎《方舆纪要》：在枝江县南三里。◎谢鍾英曰：枝江在江南，魏地不能踰江，二说皆非。按其地望，当与临沮相近。◎赵一清曰：旍阳不见两汉《志》，当是魏置。《隋志》“梁有旌阳县，后改名惠怀”，在宜城县境，或因县旧名。《水经注》“晋平吴，割临沮之北乡、中庐之南乡，立上黄县，治軨乡”，軨、旍字相近，或亦旍阳之旧地。◎周寿昌曰：○本书《袁绍传》注“援旌擐甲”，《后汉书》作“援旍”，足证“旍”与“旌”本一字。又注引“干旌”作“干旍”。邔，两汉《志》属南郡，晋、宋志属襄阳。○孟康曰：邔，音忌。○师古曰：音其己反。○《说文》：从邑―巳声。○周成《杂字解诂》：音跽。○章怀：音其纪反。◎《元和志》：邔城东临汉江。古谚曰：“邔无东。”言其东逼汉江，其地短促。◎《一统志》：邔县故城，在今湖北襄阳府宜城县东北。◎《续百官志》：唯边郡往往置都尉，稍有分县，治民比郡。</span>
己未，有司奏文昭皇后立庙京都。分襄阳郡之鄀、叶县属义阳郡。
<span class="c1">◎《汉书·地理志》：南郡若，楚昭王畏吴，自郢徒此，后复还郢。◎师古曰：《春秋传》作“鄀”，其音同。◎《郡国志》；南郡鄀，侯国。◎《一统志》：若县故城，在宜城县东南。◎叶县，见《武纪》建安二年。◎谢鍾英曰：叶，两汉《志》属南阳。襄阳在南阳之南，叶县在南阳之北，地望隔绝，无悬属襄阳之理。◎又曰：襄阳郡不能越南阳而有叶县，义阳在襄阳之东，亦不能越南阳而有叶县，是叶县无缘自襄阳来属，疑衍“叶”字。◎《水经·沔水注》：沔水南迳安昌故城东，故蔡阳之白水乡，汉为舂陵县，光武改为章陵县。魏黄初二年，更今名，故义阳郡治也。◎《太平寰宇记》卷一百三十二云：《魏志》，文帝分南阳立义阳郡，居安昌城，领安昌、平林、平氏、义阳、平春五县。故《蜀志》曰：“先主征吴，退军，时义阳傅肜断后拒战，兵人已殚，吴将勒令降，肜骂曰：‘吴狗！何有汉将军降者！’遂战没。”晋武帝泰始元年，割南阳之东鄙，复置义阳郡，封安平献王孚次子望为义阳王。◎本志《武文世王公传》：彭城王据，黄初三年封为章陵王，其年徒封义阳。◎弼按：据以上所云，魏文帝于黄初三年改章陵为义阳，郦注云“二年”者，当为刊写之讹。义阳郡治安昌，安昌即前汉之舂陵，东汉之章陵。范《书·刘表传》注“荆州八郡”，一为章陵。魏文改为义阳，故曹据初为章陵王，旋为义阳王也。惟义阳魏时已废，故《寰宇记》有 “晋武帝泰始复置义阳郡”之文。《晋志》，义阳郡治新野，不治安昌，叶县仍属南阳，〖《左传》杜注同。〗已非魏时义阳郡之旧矣。◎《一统志》：舂陵故城，在襄阳府枣阳县东，亦即义阳郡治之安昌也。◎赵一清曰：○《方舆纪要》卷五十：义阳城在河南信阳州南四十里，汉南阳郡平氏县之义阳乡也。◎弼按：此为义阳县故城，非义阳郡治也。</span>
<span class="c1">◎《魏略》曰：是岁，徙长安诸钟簴、骆驼、铜人、承露盘。盘折，铜人重不可致，留于霸城。
<span class="c2">◎骆驼，《通鉴》作“槖佗”。◎史炤《释文》曰：簴，其举切。《说文》：“钟鼓之柎也。”饰为猛兽之足于下，故从虎、从异。，通作“簴”。槖佗，上他各切，下徒何切。匈奴奇兽名。◎胡三省曰：簴，音巨。佗，徒河反。霸城，即汉京兆霸陵县故城也。◎《郡国志》：司隶京兆霸陵。◎《晋书·地理志》作“霸城”。◎吴增僅曰：汉时三辅诸县凡以陵名者，皆先帝陵寝所在，因以立县者也。魏氏受禅于京兆之杜陵县，则去陵为杜；于高陵县，则改陵为陆；于扶风之平陵县，则改为始平；意谓夷汉陵为平陆耳。晋室得之于魏，何嫌于汉？诸书多谓霸城之改，长陵、阳陵之废，皆在晋时，不知杜陵、高陵、平陵等县，曹氏亦既恶而改之矣，其他凡以陵名县者，岂能一仍其旧乎？诸书略魏言晋，未敢执也。◎谢鍾英曰：○《魏志》：杜畿京兆杜陵人。○《地形志二》：汉杜陵，晋曰杜城，后魏改杜。○据此，则魏名杜陵，谓“魏改杜者”，误以元魏为曹魏耳。◎又按：○《魏志》：张既冯翊高陵人。○是魏县仍名高陵也。至平陵之改始平，《寰宇记》云“黄初元年改”，又云“晋太始中改”，自相岐误，书之不可尽信如此。◎弼按：霸陵改为霸城，有《魏略》可据。至长陵、阳陵、安陵、茂陵俱未改，吴说误，谢说是。◎《一统志》：霸城故城，今陕西西安府咸宁县东。</span>
大发铜铸作铜人二，号曰翁仲，列坐于司马门外。
<span class="c2">◎《晋书·五行志上》云：景初元年，发铜铸为巨人二，号曰翁仲，置之司马门外。按，古长人见，为国亡。长狄见临洮，为秦亡之祸。始皇不悟，反以为嘉祥，铸铜人以象之。魏法亡国之器，而于义竟无取焉。◎《水经·谷水注》：迳太尉、司徒两坊间，谓之铜驼街。旧魏明帝置铜驼诸兽于阊阖南街。陆机云：“驼高九尺。”◎《寰宇记》卷三引陆机《洛阳记》云：汉铸铜驼二枚，在宫之南四会道，夹路相对。俗语曰：“金马门外聚群贤，铜驼陌上集少年。”言人物之盛也。◎赵一清曰：○何平叔《景福殿赋》“建淩云之层盘”注：淩云，层盘名也，为之以承甘露也。○是魏人又自作承露仙人掌也。◎侯康曰：○陈思王《承露盘颂》曰：皇帝铸承露盘，茎长十二丈，大十围。〖◎弼按：宋本《子建集》作“《承露盘铭》”，“大十围”作“本围”。〗上盘径四尺，下盘径五尺。铜龙绕其根，龙身长一丈，背负两子，自立于芳林园。甘露乃降。◎弼按：据此，则甘露盘当作于太和六年以前，起景福、承光殿亦为太和六年事也。◎沈钦韩曰：《山堂肆考》载翁仲姓阮，身长一丈二尺。秦始皇并天下，使翁仲将兵守临洮，击振匈奴，秦人以为瑞。翁仲死，遂铸铜象，置咸阳司马门外。◎弼按：○《史记·秦始皇本纪》云：收天下兵，聚之咸阳，销以为钟鐻，金人十二，重各千石，置廷宫中。○应劭曰：古者以铜为兵。○《汉书·五行志》云：二十六年，有大人长五丈，足履六尺，皆夷狄服，凡十二人，见于临兆。故销兵器，铸而象之。○谢承《后汉书》云：铜人，翁仲，其名也。○《三辅旧事》云：聚天下兵器，铸铜人十二，各重二十四万斤，汉世在长乐宫门。○《魏志·董卓传》云：椎破铜人十及钟鐻，以铸小钱。○《关中记》云：董卓坏铜人，余二枚，徙清门里。魏明帝欲将诣洛，载到霸城，重不可致。后石季龙徙之邺，苻坚又徙入长安而销之。○《英雄记》云：昔大人见临洮，而铜人铸，至董卓而铜人毁也。◎王鸣盛曰：古来铸金人者三：其一秦始皇铸铜人十二，见《史记·本纪》；其二汉武帝筑通天台，去地百余丈，云雨悉在其下。上有承露盘、仙人掌，擎玉杯以承露，见《三辅黄图》第五卷；其三则魏明帝也。秦所铸铜人，已为董卓椎破，见《后汉书》及《三国志》卓本传。则似景初所毁，当为汉武帝之金人。然《李长吉歌诗》卷二《金铜仙人辞汉歌》自序，以明帝徒盘为青龙元年八月事，年月与《魏略》不合。故西泉吴正子注长吉诗，辨之：据《黄图》言，始皇所造为董卓所销，尚余二人未毁，明帝欲徒洛阳，重不可致，留霸城。仙不可言狄，知长秋未可非。青龙元年所徒，是汉武铜仙；景初元年所徒，是秦皇铜人也。吴说如此。然则《魏略》言景初所徒，不当言有承露盘，此微误也。◎又曰：魏人造陵云台，见《文纪》黄初二年，又见《高堂隆传》、《卫觊传》。据诸文与《魏略》参观，则知魏人于青龙既徒秦铜人不可致；至景初又徒汉铜仙，又不可致；愤怒，遂又大发铜自铸仙人掌、承露盘，名曰淩云盘，而又造淩云台，置于其上焉。淩云，即通天意也。其侈如此。其所铸翁仲，制名与仙人绝不同，且既言列坐司马门外，则非台上之仙人可知。◎弼按：王说似辩，然按之事实，则不如是。盖建淩云台为黄初二年事，铸承露盘为太和六年事，铸铜人为景初元年事，王氏并为一谈，徒骋笔锋为快耳。又按《高堂隆传》“西取长安大钟”，实在青龙中。《魏略》所云“是岁”，亦未确指为何年，不能以裴注编于景初元年，即断为景初元事也。</span>
又铸黄龙、凤皇各一，
<span class="c2">◎卢文弨曰：《文类》 “一”作“二”。</span>
龙高四丈，凤高三丈余，
<span class="c2">《事类赋》卷十八作“五丈”。</span>
置内殿前。起土山于芳林园西北陬，
<span class="c2">◎《水经注》：大夏门内东侧际城有景阳山，即华林园西北陬也。◎芳林园，即华林园，见《文纪》黄初四年裴注。</span>
使公卿群僚皆负土成山，
<span class="c2">◎《高堂隆传》：起景阳山于芳林之园，建昭阳殿于太极之北。铸作黄龙、凤皇奇伟之兽，饰金墉、陵云台、陵霄阙。百役繁兴，作者万数，公卿以下至于学生，莫不展力。帝乃躬自掘土以率之。</span>
树松竹杂木善草于其上，
<span class="c2">◎赵一清曰：○《拾遗记》：魏明时，苑中合欢草状如蓍，一株百茎，昼则众条扶疏，夜乃合一茎，谓之神草。</span>
捕山禽杂兽置其中。
<span class="c2">◎《拾遗记》：明帝即位二年，起灵禽之园，远方国所献异鸟、珍兽，皆畜此园也。昆明国贡嗽金鸟，人云：“其地去燃洲九千里，出此鸟，形如雀而色黄，羽毛柔密，常翱翔海上；罗者得之，以为至祥。闻大魏之德，被于荒远，故越山航海，来献大国。”帝得此鸟，畜于灵禽之园，饴以真珠，饮以龟脑。鸟常吐金屑如粟，鋳之可以为器。昔汉武帝时，有人献神雀，盖此类也。此鸟畏霜雪，乃起小屋处之，名曰“辟寒台”，皆用水精为户牖，使内外通光。宫人争以鸟吐之金用饰钗佩，谓之“辟寒金”。故宫人相嘲曰：“不服辟寒金，那得帝王心？”于是媚惑者，乱争此宝金为身饰，及行卧皆怀挟，以要宠幸也。魏氏丧灭，池台鞠为煨烬，嗽金之鸟亦自翱翔。</span>
◎《汉晋春秋》曰：帝徙盘，盘折，声闻数十里，
<span class="c2">◎胡三省曰：闻，音问。</span>
金狄或泣，
<span class="c2">◎何焯曰：金狄泣者，叡死魏亡之妖也。</span>
因留于霸城。
<span class="c2">◎《宋书·五行志》云：魏明帝青龙中，盛修宫室，西取长安金狄，承露盘折，声闻数十里，金狄泣，于是因留霸城。◎王鸣盛曰：奉金狄为董卓所毁，魏欲徒，后留霸城者，蓟子训尝摩挲叹息，见《后汉方术传》。后苻坚又毁其一为钱，其一百姓推置陕北河中，见李石《续博物志》第七卷。其余汉武、魏明所铸，竟无下落，史籍记载，从未一及。又金狄留霸城者，胸前有铭，见陶宏景《真诏》第十七卷。古今谈金石文字者，亦从未一及。◎弼按：○《水经·河水注》云：西北带河水涌起，方数十丈，有物居水中。父老云：“铜翁仲所投处。”又云：“石虎载经，于此沈没。”二物并存，水所以涌，所未详也。或云：“翁仲头髻常出，水之涨减，恒与水齐。”晋军当至，髻不复出，今惟见水异耳。嗟嗟有声，声闻数里。案秦始皇二十六年，长狄十二见于临洮，长五丈余，以为善祥，铸金人十二以象之，各重二十四万斤，坐之宫门之前，谓之金狄。皆铭其胸，云：“皇帝二十六年，初兼天下，以为郡县，正法律，同度量。大人来见临洮，身长五丈，足六尺。李斯书也。”故卫恒《叙篆》曰：“秦之李斯，号为工篆，诸山碑及铜人铭，皆斯书也。”汉自阿房徙之未央宫前，俗谓之翁仲矣。地皇二年，王莽梦铜人泣，恶之，念铜人铭有“皇帝初兼天下”文，使尚方工镌灭所梦铜人膺文。后董卓毁其九为钱，其在者三。魏明帝欲徙之洛阳，重不可胜，至霸水西，停之。《汉晋春秋》曰：“或言金狄泣，故留之。”石虎取置邺宫，苻坚又徙之长安，毁二为钱，其一未至而苻坚乱，百姓推置陕北河中，于是金狄灭。余以为鸿河巨渎，故应不为细梗踬湍，长津硕浪，无宜以微物屯流。斯水之所以涛波者，盖《史记》所云“魏文侯二十六年，虢山崩，壅河”所致耳。○此可以补史所未及。</span>
◎《魏略》载司徒军议掾河东董寻上书谏曰：
<span class="c2">◎胡三省曰：汉公府无军议掾，此官魏置也。◎侯康曰：寻字文奥，见《御览·二百四十九》引《魏志》。〖志，当作“略”。〗“司徒军议掾”七字，明陈仁锡本均脱去。又后“孔子曰”以下至“将奏淋浴”一百二十字，及“为贝丘令”下“清省得民心”五字，陈本均无之。陈本至陋，略举其误于此。</span>
“臣闻古之直士，
<span class="c2">《御览·四百五十三》引《魏略》“直”作“贞”。</span>
尽言于国，不避死亡。故周昌比高祖于桀、纣，
<span class="c2">◎《汉书·周昌传》：昌尝燕入奏事，高帝方拥戚姬。昌还走，高帝逐得，骑昌项。上问曰：“我何如主也？”昌仰曰：“陛下即桀、纣之主也。”于是上笑之，然尤惮昌。</span>
刘辅譬赵后于人婢。
<span class="c2">◎《汉书·刘辅传》：成帝欲立赵倢伃为皇后，辅上书言：“里语曰：‘腐木不可以为柱；卑人不可以为主。’天人之所不予，必有祸而无福。◎《通鉴》从荀《纪》，“卑人”作“人婢”。</span>
天生忠直，虽白刃沸汤，往而不顾者，诚为时主爱惜天下也。建安以来，野战死亡，或门殚户尽，
<span class="c2">《御览》“殚”作“单”。</span>
虽有存者，遗孤老弱。若今宫室狭小，当广大之，犹宜随时，不妨农务，况乃作无益之物，黄龙、凤皇、九龙、承露盘、土山、渊池，
<span class="c2">《御览》“土”作“玉”。
<span class="c3">吴金华以作“土”不误，土山即魏明所起景阳山。</span>
</span>
此皆圣明之所不兴也，其功参倍于殿舍。三公、九卿、侍中、尚书，天下至德，皆知非道而不敢言者，以陛下春秋方刚，心畏雷霆。今陛下既尊群臣，显以冠冕，被以文绣，载以华舆，所以异于小人；而使穿方举土，
<span class="c2">◎胡三省曰：方，穴土为方也。《汉书》所谓“方中”，亦此义。◎李冶《敬斋古今黈》卷四云：○穿方者，穿土为方也。○《黄帝九章·五》曰：商功以御功程积实，其术皆以立方定率，穿土为方，则穿空作立方以程功也。</span>
面目垢黑，沾体涂足，衣冠了鸟，
<span class="c2">◎胡三省曰：了鸟，衣冠摧敝之貌。◎李冶曰：了、鸟，当并者去声。今世俗人谓腰膂不支、不相收拾者谓之了鸟，即此语也。音料掉。</span>
毁国之光以崇无益，甚非谓也。孔子曰：‘君使臣以礼，臣事君以忠。’无忠无礼，国何以立！故有君不君，臣不臣，上下不通，心怀郁结，使阴阳不和，灾害屡降，凶恶之徒，因间而起，谁当为陛下尽言事者乎？
<span class="c2">事，宋本、冯本作“是”，元本无。</span>
又谁当千万乘以死为戏乎？
<span class="c2">◎卢文弨曰：千，当作“干”。</span>
臣知言出必死，而臣自比于牛之一毛，生既无益，死亦何损？
<span class="c2">◎胡三省曰：○司马迁《答任安书》云：假令仆伏法受诛，若九牛亡一毛，与蝼蚁何异？</span>
秉笔流涕，
<span class="c2">《御览》“秉”作“发”。</span>
心与世辞。臣有八子，臣死之后，累陛下矣！”将奏，沐浴。既通，帝曰：“董寻不畏死邪！”主者奏收寻，有诏勿问。后为贝丘令，
<span class="c2">◎《郡国志》：冀州清河国贝丘。◎《一统志》：贝丘故城，今山东东昌府清平县西南。</span>
清省得民心。</span>

32. <span id="卷三·魏书三·明帝纪第三-明帝叡-32"></span>
二年春正月，诏太尉司马宣王帅众讨辽东。
<span class="c1">◎《晋书·宣帝纪》叙此事于青龙四年，误。《公孙渊传》亦作景初二年也。◎《通鉴》：景初二年春正月，帝召司马懿于长安，使将兵四万讨辽东。◎胡三省曰：讨公孙渊也。留司马懿于长安，以备蜀也。诸葛亮死，乃敢召之远略。◎赵一清曰：○《寰宇记》卷六十三：深州饶阳县有州理城，晋鲁口城也。公孙渊叛，司马宣王征之，凿滹沱入泒水以运粮，因筑此城。盖滹沱水有鲁沱之名，因号鲁口。○一清案：建安十一年，太祖凿渠，自滹沱入泒水，名平虏渠，则不始于懿，特更修治之耳。○又《方舆纪要》卷三十六：山东登州府黄县东北二十里，有大入城，司马懿伐辽东，将运粮入新罗，筑此城贮之，以“大入”为名。○《元和志》作“大人城”。</span>
<span class="c1">◎干宝《晋纪》曰：帝问宣王：“度渊将何计以待君？”
<span class="c2">陈本作“卿度公孙渊”，妄增三字，实则无此三字，文义自明。于此，益知明人之妄自增删古书。</span>
宣王对曰：“渊弃城预走，上计也；据辽水拒大军，其次也；
<span class="c2">◎辽东郡治襄平，襄平在今奉天府辽阳州北，在辽水之东，故云“据辽水”也。◎《通鉴》作“据辽东”，胡三省曰：当作“辽水”。</span>
坐守襄平，此为成禽耳。”
<span class="c2">《晋书》、《通鉴》“禽”作“擒”，无“为”字。</span>
帝曰：“然则三者何出？”对曰：“唯明智审量彼我，乃预有所割弃，此既非渊所及，又谓今往县远，不能持久，必先拒辽水，后守也。”帝曰： “往还几日？”对曰：“往百日，攻百日，还百日，以六十日为休息，如此，一年足矣。”
<span class="c2">◎顾炎武曰：自雒阳出军，不过三千余里，司马懿所云，犹是古人师行日三十里之遗意。◎《公孙渊传》“六月，军至辽东。八月，破渊”，果如所言。◎《晋书·宣帝纪》：景初二年，帅牛金、胡遵等步骑四万，发自京都。车驾送出西明门。诏弟孚、子师送过温，赐以谷帛、牛酒，敕郡守、典农以下皆往会焉。见父老故旧，讌饮累日。遂进师，经孤竹，越碣石，次于辽水。</span>
◎《魏名臣奏》
<span class="c2">◎《隋书·经籍志·刑法类》：《魏名臣奏事》四十卷，目一卷，陈寿撰。◎又《总集类》云：梁有《魏名臣奏》三十卷，陈长寿撰。〖◎章宗源曰：当是重出， “长”字误增。〗◎《魏志·陈群传》注引《魏书》曰：正始中，诏撰群臣上书，以为《名臣奏议》。◎钱大昕曰：裴松之注所引书，有《魏名臣奏》，不详撰人。◎姚振宗曰：《唐艺文志·故事类》有《魏名臣奏事》三十卷，不著撰人，盖亦是陈寿之本。自陈寿编次之后，而正始诏撰之本遂不可考。◎弼按：正始诏撰之本，或为官书未成，陈寿撰《魏志》，遂编定此书，即《隋志》所著录者也。</span>
载散骑常侍何曾表曰：
<span class="c2">曾字颖考，夔子。曾，事见《夔传》及注。</span>
“臣闻先王制法，必于全慎。
<span class="c2">《晋书·何曾传》作“必全于慎”。</span>
故建官授任，则置假辅；
<span class="c2">《曾传》作“则置副佐”。</span>
陈师命将，则立监贰；宣命遣使，则设介副；临敌交刃，则参御右。盖以尽谋思之功，防安危之变也。是以在险当难，则权足相济；陨缺不预，则才足相代。
<span class="c2">◎才，各本皆作“手”，误。◎官本《考证》朱良裘曰：应从《何曾传》作“才”，与上句文义相谐。</span>
其为固防，
<span class="c2">《曾传》“固”作“国”。</span>
至深至远。及至汉氏，亦循旧章。韩信伐赵，张耳为贰；
<span class="c2">◎《汉书·韩信传》：汉王与信兵三万人，遣张耳与俱进击赵、代。</span>
马援讨越，刘隆副军。
<span class="c2">◎《后汉书·马援传》：玺书拜援伏波将军，以扶乐侯刘隆为副，南击交趾。</span>
前世之迹，著在篇志。今懿奉辞诛罪，步骑数万，道路回阻，四千余里，虽假天威，有征无战，寇或潜遁，消散日月，
<span class="c2">《曾传》“散”作“引”。</span>
命无常期。人非金石，远虑详备，诚宜有副。今北边诸将
<span class="c2">《曾传》“边”作“军”。</span>
及懿所督，皆为僚属，名位不殊，素无定分，
<span class="c2">《曾传》“定分”下有“统御之尊”四字。</span>
卒有变急，不相镇摄。存不忘亡，圣达所戒，宜选大臣名将威重夙著者，盛其礼秩，遣诣懿军，进同谋略，退为副佐。虽有万一不虞之灾，
<span class="c2">《曾传》“灾”作“变”。</span>
军主有储，则无患矣。”
<span class="c2">◎何焯曰：当是亦疑懿权重，故须置贰以参之。观孔明没而军几乱，颖考置副之议，盖老谋也。</span>
◎《毌丘俭志记》云：
<span class="c2">◎《隋书·经籍志》：《毌丘俭记》三卷，不著撰人。◎少一“志”字。◎卢文弨曰：毌，音贯。</span>
时以俭为宣王副也。
<span class="c2">◎《何曾传》：帝不从。◎是未置副也。然《毌丘俭传》云“帝遣太尉司马宣王统中军及俭等众数万讨渊，定辽东，俭以功进封安邑侯”，以此证之，知《晋书》为误。</span>
</span>

33. <span id="卷三·魏书三·明帝纪第三-明帝叡-33"></span>
二月癸卯，以大中大夫韩暨为司徒。
<span class="c1">因卢毓之荐，继陈矫之后也。</span>
癸丑，月犯心距星，又犯心中央大星。
<span class="c1">◎钱大昕曰：《宋志》“癸丑”作“己丑”，误。</span>
夏四月庚子，司徒韩暨薨。壬寅，分沛国萧、相、竹邑、符离、蕲、铚、龙亢、山桑、洨、虹
<span class="c1">洨，音胡交反。虹，音绛。</span>
十县为汝阴郡。宋县、陈郡苦县皆属谯郡。
<span class="c1">◎《郡国志》：豫州沛国萧、相、竹邑、符离、蕲、铚、龙亢、洨、虹。汝南郡山桑、宋。陈国苦。◎《一统志》：萧县故城，今江苏徐州府萧县西北。相县故城，今安徽凤阳府宿州西北。竹邑故城，今宿州北。符离故城，今宿州治。蕲县故城，今宿州南。铚县故城，今宿州西南四十六里。龙亢故城，今凤阳府怀远县西七十五里。洨县故城，今凤阳府灵璧县南五十里。虹县故城，今安徽泗州五河县西。山桑故城，今安徽颍州府蒙城县北。宋县故城，今颍州府太和县北七十里。苦县故城，今河南归德府鹿邑县东十里。汝阴故城，今颍州府治。◎赵一清曰：《汉书·地理志》山桑属沛，《续郡国志》属汝南，盖魏时仍改属沛国。《地理志》“虹”作“ ”，莽曰“贡师”，古亦音贡，后亦曰绛城。◎钱大昕曰：按《晋志》，汝阴郡统八县，与此无一同者，疑此有误。宋县即宋公国，后汉属汝南，晋属汝阴。◎洪亮吉曰：汝阴郡，魏黄初三年分汝南置。景初二年，以沛郡十县来属，共领县十八。《通典》“司马懿使邓艾屯田于此”，《元和郡县志》“魏文帝黄初三年以汝阴县属汝阴郡”，则郡当亦此年分立。惟沈《志》云“晋武帝分汝南置”。今考《晋志》汝阴郡下云“魏置郡，后废，泰始二年复立”，何承天《志》汝阴县亦云“故属汝阴，晋武改属汝南”，合此数条及明帝景初二年《纪》，则魏时有汝阴郡明甚。沈《志》盖误以复立时为始置时也。◎谢鍾英曰：承祚书“刘馥沛国相人”，武周、薛综沛国竹邑人，刘元沛郡蕲人。《寰宇记》“虹县”下云“魏初属汝阴郡”，是十县魏末已还属沛国。◎又曰：魏分汝南置汝阴郡，其后郡废，县还属汝南，所以晋武复分汝南置汝阴郡也。◎吴增僅曰：《魏志·明纪》景初二年分沛国萧、相、符离、竹邑、蕲、铚、龙亢、山桑、洨、十县为汝阴郡，宋县、陈郡苦县皆属谯郡。诸家据为汝阴郡之始。洪氏则以魏初已立汝阴，是年沛国十县来属。今案志文及洪说皆可疑。《元和志》云“黄初三年，以汝阴县属汝阴郡”，明立郡不得在景初，一也。郡名汝阴，属县当近汝水，而十县皆在涡水北，与汝水不相涉，二也。割度属县，必视形便，如谓是年以十县来属，而十县之在涡水，与洪《志》所录郡属诸县之在汝水者中隔二百余里，不能相属，三也。《晋志》所列汝阴属县无一与十县同者，四也。反复审正，知志文为汝阴郡，“为”字衍也。《志》凡例，书以某某县属某郡，均不加 “皆”字，如只宋、苦二县移属谯郡，则亦如鄀、叶二县之移属义阳，不必言“皆”也。今曰“皆属”，则统上十县言之矣。《元和志》铚、山桑二县皆云“魏属谯郡”，《晋志》谯郡属尚有铚、蕲、山桑、龙亢四县，可知魏明帝末年，移沛国十县属谯，至晋初又分竹邑等六县还属于沛也。谯为曹氏丰、镐，名列五都，故割度多县，蔚成大郡。晋受禅后，徒其属县，所以削其本根也。今移十县入谯郡。◎又案：《晋志》云“魏置汝阴郡，后废；太始二年置”，《舆地广记》同。《寰宇记》“魏置汝阴郡，司马懿使邓艾屯田于此，后废”，邓艾屯田，据本传在正始中，是后汝阴郡事不著史志。疑汝阴省郡，当在嘉平五年齐王省郡时也。◎王先谦曰：吴氏谓《明纪》文衍一“为”字，明帝合沛国萧、相等县属谯郡，说既无据，洪、谢据《明纪》移属汝阴，省郡仍还汝南。然《淮水注》明言文帝以城父、山桑等县置谯郡，则汝阴省郡时，山桑应还属谯也。◎弼按：汝阴置郡，诚无疑义。惟萧、相等十县是否属汝阴，则竹汀已疑志文之误。吴氏畅论其故，极有新解，可谓读书得间。然如吴说，萧、相等十县皆属沛国，苦县属陈郡，均见《郡国志》，惟宋县属汝阴，《魏志》无明文，然宋县实密迩汝阴废郡，晋、宋二志皆以宋县隶汝阴，必黄初汝阴置郡时，由汝南改隶汝阴。洪《志》则直云宋、汉旧县，魏属汝阴，景初二年移属谯郡，当必有所据。如此，则吴说全通矣。至《淮水注》所云魏黄初中文帝以酂、城父、山桑、铚置谯郡，则又与志文不合。山桑、铚既隶谯郡，此不当云属沛国。或山桑、铚黄初时曾隶谯郡，旋又还属沛国欤？</span>
以沛、杼秋、公丘、彭城丰国、广戚，并五县为沛王国。
<span class="c1">◎《郡国志》：沛国，沛、杼秋、公丘、丰。彭城国广戚。◎《一统志》：沛县故城，今徐州府沛县东。杼秋故城，今徐州府砀山县东六十里。公丘故城，今山东兖州府滕县西南十四里。丰县故城，今徐州府丰县治。广戚故城，今沛县东。◎钱大昕曰：丰本属沛，今系彭城之下，恐误。丰尝为王国，故有丰国之称。◎洪亮吉曰：沛国秦泗水郡，汉改今名。魏景初元年作国，领县五。◎谢鍾英曰：丰国当是魏初移属彭城，故系彭城下，非误也。〖潘眉说同。〗沛王林封于太和六年，洪氏谓“景初元年作国”，非也。◎吴增僅曰：以沛、杼秋、公丘等五县为沛王国者，乃承上文分沛国萧、相等十县而言。又丰国、广戚二县，新自彭城移属沛国，故特书之。洪《志》误会其意，谓是年始改国，则上文当云“分沛郡等十县”，不得云“分沛国”矣。况曹林先已封此乎？◎弼按：志文“丰”字当在“彭城”之上，则全文皆通。丰为王国，在嘉平六年曹琬承袭之后，〖琬此时封长子公。〗此时不当称国也。沛、杼秋、公丘、丰本属沛，何必列举？因沛国本二十一城，〖据《郡国志》。〗已分十县入他郡，余县或省并，只余沛、杼秋、公丘、丰四县，合彭城之广戚，并五县为沛王国，故史特书之耳。彭城国，见《武纪》建安三年。</span>
庚戌，大赦。五月乙亥，月犯心距星，又犯中央大星。
<span class="c1">◎潘眉曰：《宋志》“乙亥”作“己亥”，此与前改二月“癸丑”作“己丑”，皆《宋志》误也。《宋志》盖以夏正二月无癸丑，五月无乙亥耳。考魏景初用丑正，二月、五月，夏正之正月、四月，正月有癸丑，四月有乙亥，《魏志》是也。</span>
<span class="c1">◎《魏书》载戊子诏曰：昔汉高祖创业，光武中兴，谋除残暴，功昭四海，而坟陵崩穨，童儿牧豎
<span class="c2">各本“穨”作“颓”，“豎”作“竖”，误。</span>
践蹈其上，非大魏尊崇所承代之意也。其表高祖、光武陵四面百步，
<span class="c2">吴本“面”作“围”。</span>
不得使民耕牧樵采。</span>
六月，省渔阳郡之狐奴县，复置安乐县。
<span class="c1">◎宋本、元本、冯本、监本“置”作“致”。◎官本《考证》曰：监本讹作“致”，今改正。◎卢文弨曰：置与致通。◎赵一清曰：○《续郡国志》：渔阳郡狐奴、安乐。○今云“复置安乐”，盖县废于东汉之末也。◎弼按：安乐，即刘禅所封之地。渔阳郡治渔阳。◎《一统志》：渔阳古城，今顺天府密云县西南三十里。狐奴故城，今顺天府顺义县东北。安乐古城，今顺义县西南。</span>
秋八月，烧当羌王芒中、注诣等叛，凉州刺史率诸郡攻讨，斩注诣首。
<span class="c1">◎《后汉西羌传》：从爰剑种，五世至研，研最豪健，自后以研为种号。十三世至烧当，复豪健，其子孙更以烧当为种号。◎本志《徐邈传》：明帝以凉州绝远，南接蜀寇，以邈为凉州刺史，讨叛羌柯吾有功，封都亭候。◎《纪》所云“凉州刺史”，当即邈也。</span>
癸丑，有彗星见张宿。
<span class="c1">◎《宋书·天文志一》云：景初二年八月，彗星见张，长三尺，逆西行，四十一日灭。占曰：“为兵丧。张，周分野。洛邑恶之。”◎何焯曰：其占与王莽地皇三年有星孛于张同。天将除曹氏矣。</span>
<span class="c1">◎《汉晋春秋》曰：史官言于帝曰：“此周之分野也，洛邑恶之。”于是大修禳祷之术以厌焉。◎《魏书》曰：九月，蜀阴平太守廖惇反，
<span class="c2">◎阴平，见《武纪》建安二十三年。◎潘眉曰：“惇”乃“淳”字之伪。廖化本名淳，见蒋琬、宗预二传。《蜀志》不言化为阴平太守，史缺略。</span>
攻守善羌侯宕蕈营。
<span class="c2">◎赵一清曰：宕蕈，胡号也。宕，即石宕水。蕈，即蕈垲川。见《水经·河水二》注“洮水”下。《魏书·地形志》“洪和郡有蕈川县”，此羌盖即地名以立号。</span>
雍州刺史郭淮遣广魏太守王赟、
<span class="c2">◎赵一清曰：○广魏，故广汉也，盖曹氏改名广魏，即后汉初平四年所置永阳郡，改治临渭。○《方舆纪要》卷五十九：秦州秦安县东南八十里，有临渭城。◎吴增僅曰：○《郡国志》注引《献帝起居注》云：初平四年，分汉阳置永阳郡，以乡亭为属县。○《方舆纪要》引此下云：曹魏改永阳为广魏。○又于《州域形势》“魏秦州”下注云：广魏治临渭。◎洪亮吉曰：广魏郡，魏武分汉阳置。临渭，《晋太康地志》有，疑魏立。◎马兴龙曰：建安十九年省永阳郡，见《魏志》。《纪要》云“魏改永阳曰广魏”，非也。广魏郡，魏立，见沈《志》。◎弼按：○《水经》：涪水出广魏涪县西北。南至小广魏，与梓潼水合。○郦注云：小广魏，即广汉县地。○弼按：此为汉益州广汉郡之广汉县，与曹魏雍州广魏郡之治临渭者，绝然两地。赵氏谓广魏故广汉者，盖误指益州之广汉为此地耳。◎《一统志》：临渭废县，在甘肃秦州秦安县东南，汉陇县地，魏析置临渭县，又置广魏郡。</span>
南安太守游奕
<span class="c2">南安郡，见《武纪》建安十九年。</span>
将兵讨惇。淮上书：“赟、奕等分兵夹山东西，围落贼表，破在旦夕。”帝曰： “兵势恶离。”促诏淮敕奕诸别营非要处者，还令据便地。诏敕未到，奕军为惇所破；赟为流矢所中，死。</span>

34. <span id="卷三·魏书三·明帝纪第三-明帝叡-34"></span>
丙寅，司马宣王围公孙渊于襄平，
<span class="c1">襄平，见上年“辽东郡”注。</span>
大破之，传渊首于京都，海东诸郡平。
<span class="c1">详见《渊传》。</span>
冬十一月，录讨渊功，太尉宣王以下增邑封爵各有差。初，帝议遣宣王讨渊，发卒四万人。议臣皆以为四万兵多，
<span class="c1">◎胡三省曰：议臣，当时谋议之臣也。</span>
役费难供。帝曰：“四千里征伐，
<span class="c1">◎《续汉志》：辽东郡在洛阳东北三千六百里。</span>
虽云用奇，亦当任力，不当稍计役费。”遂以四万人行。及宣王至辽东，霖雨，不得时攻，
<span class="c1">◎《晋书·宣帝纪》：会霖潦大水，平地数尺，三军恐，欲移营。帝令军中敢有言徙者，斩。</span>
群臣或以为渊未可卒破，宜诏宣王还。帝曰：“司马懿临危制变，擒渊可计日待也。”
<span class="c1">◎钱大昕曰：承祚书称司马懿必曰宣王，惟此称名，盖述帝语，不得云宣王也。然亦后人追改。《蜀后主传》“魏使司马懿由西城，魏司马懿、张郃救祁山”，《李严传》“平说司马懿等开府辟召”，《吴主传》“闻司马懿南向，又司马懿前来入舒，旬日便退”，《诸葛恪传》“加司马懿先诛王淩，续自陨毙”，皆后人所追改也。《魏三少帝纪》书“中抚军司马炎”者二，书“中垒将军司马炎”、“抚军大将军新昌乡侯炎”、“晋太子炎”者各一。寿为晋臣，不当斥武帝名，盖亦后人所改。◎钱大昭曰：“司马懿”三字，当是后人追改。寿为晋臣，无不避讳之理。若以为史述帝语，不得不书其名，则如齐王芳诏曰“太尉体道正直”，何独非帝语，而称其官乎？以此知寿之本文，亦是称其官也。</span>
卒皆如所策。
<span class="c1">◎胡三省曰：司马懿与诸葛亮相守闭壁，若无能为者；及讨公孙渊，智计横出。鄙语有云“棋逢敌手难藏行”，其是之谓乎！</span>

35. <span id="卷三·魏书三·明帝纪第三-明帝叡-35"></span>
壬午，以司空卫臻为司徒，
<span class="c1">继韩暨也。</span>
司隶校尉崔林为司空。闰月，
<span class="c1">◎卢文弨曰：《宋志》是日癸丑。</span>
月犯心中央大星。十二月乙丑，帝寝疾，不豫。辛巳，立皇后。
<span class="c1">◎周寿昌曰：皇后下疑脱“郭氏”二字。◎弼按：○《通鉴》书“立郭夫人为皇后”。○本志《后妃传》：齐王即位，尊为太后，值三主幼弱，宰辅统政，与夺大事，皆先咨启于太后，而后施行。○此与前汉托词于元后，情事相同。</span>
赐天下男子爵人二级，
<span class="c1">毛本“赐”作“使”，误。</span>
鳏寡孤独谷。以燕王宇为大将军，甲申免，
<span class="c1">拜、免仅四日。</span>
以武卫将军曹爽代之。
<span class="c1">◎《汉晋春秋》曰：帝以燕王宇为大将军，使与领军将军夏侯献、武卫将军曹爽、
<span class="c2">◎《宋书·百官志》云：领军将军一人，掌内军。魏武为丞相，相府自置领军，非汉官也。文帝即魏王位，魏始置领军，主五校、中垒、武卫三营。◎又云：武卫将军无员。初，魏王始置武卫中郎将，文帝践阼，改为卫将军，主禁旅。◎胡三省曰：魏制，领军将军主中垒、五校、武卫等三营。武卫将军，盖领武卫营也。太祖以许褚典宿卫，迁武卫中郎将，武卫之号自此始。后又迁武卫将军，于是武卫始有将军之号。晋泰始初，罢武卫将军官。◎领军将军，互见《曹休传》。</span>
屯骑校尉曹肇、
<span class="c2">屯骑校尉，见《文纪》黄初六年。</span>
骁骑将军秦朗等
<span class="c2">骁骑将军，见前青龙元年。</span>
对辅政。
<span class="c2">《刘放传》作“共辅政”。</span>
中书监刘放、令孙资
<span class="c2">◎《刘放传》：魏国既建，放、资俱为秘书郎。黄初初，改秘书为中书，以放为监，资为令。明帝即位，尤见宠任。◎《宋书·百官志》：汉桓帝延熙二年，置秘书监。魏武为魏王，置秘书令、丞，典尚书奏事。黄初初，改为中书，置监、令。◎胡三省曰：中书有监、令，自此始。自魏及晋，遂为要官，荀勖所谓“凤皇池”也。</span>
久专权宠，为朗等素所不善，
<span class="c2">◎《放传》注引《世语》曰：放、资久典机任，献、肇心内不平。</span>
惧有后害，因图间之，
<span class="c2">宋本、元本、冯本“因”作“阴”。</span>
而宇常在帝侧，故未得有言。甲申，帝气微，宇下殿呼曹肇有所议，未还，而帝少间，惟曹爽独在。放知之，呼资与谋。资曰：“不可动也。”放曰：“俱入鼎镬，
<span class="c2">◎《汉书·刑法志》有凿颠、抽胁、镬亨之刑。◎师古曰：鼎大而无足曰镬，以鬻人也。</span>
何不可之有？”乃突前见帝，垂泣曰：
<span class="c2">◎《放传》言：帝引见放、姿，入卧内。◎案：魏明帝病已气微，安能从容引见？放、资突前，于事实当为近之。</span>
“陛下气微，若有不讳，将以天下付谁？”帝曰：“卿不闻用燕王耶？”放曰：“陛下忘先帝诏敕，藩王不得辅政。
<span class="c2">此则魏文猜忌骨肉，一念之差，遂启亡国之祸。</span>
且陛下方病，而曹肇、秦朗等便与才人侍疾者言戏。
<span class="c2">朗，事见青龙元年注引《魏略》。朗随母氏畜于公宫，与才人相狎，或亦事之所有。</span>
燕王拥兵南面，不听臣等入，此即竖刁、赵高也。
<span class="c2">◎卢文弨曰：○古无“刁”字，旧本《汉书》可证。○《复古编》云：作“刁”字，非。</span>
今皇太子幼弱，未能统政，外有强暴之寇，内有劳怨之民，陛下不远虑存亡，而近系恩旧。委祖宗之业，付二三凡士，寝疾数日，外内擁隔，
<span class="c2">◎擁，一作“壅”。◎卢文弨曰：当作“ ”。</span>
社稷危殆，而己不知，此臣等所以痛心也。”帝得放言，大怒曰：“谁可任者？”放、资乃举爽代宇，
<span class="c2">◎时惟爽犹在，且利其庸懦，故举之。◎《放传》：帝曰：“曹爽可代宇否？”放、资因赞成之。</span>
又白宜诏司马宣王使相参，
<span class="c2">◎《放传》：辽东平定，放、资以参谋之功，各进爵封本县候。◎则早已与司马氏有因缘矣。此裴松之所谓“魏室之亡，祸基于此”也。</span>
帝从之。放、资出，曹肇入，泣涕固谏，帝使肇敕停。肇出户，放、资趋而往，复说止帝，帝又从其言。放曰：“宜为手诏。”帝曰：“我困笃，不能。”放即上床，执帝手强作之，
<span class="c2">强，其两反。</span>
遂赍出，大言曰： “有诏免燕王宇等官，不得停省中。”于是宇、肇、献、朗相与泣而归第。
<span class="c2">◎按：《放传》所云，与此多异。◎《通鉴考异》曰：陈寿当晋世作《魏志》，若言放、资本情，则于时非美，故迁就而为之讳也。今依《汉晋春秋》，似得其实。</span>
</span>
初，青龙三年中，寿春农民妻自言为天神所下，命为登女，
<span class="c1">◎牛运震曰：登，疑是人名。
<span class="c2">吴金华发其说，以“登”即《后汉书·方术列传》所言徐登。</span>
</span>
当营卫帝室，蠲邪纳福。饮人以水，及以洗疮，或多愈者。于是立馆后宫，下诏称扬，甚见优宠。及帝疾，饮水无验，于是杀焉。
<span class="c1">◎此与孙权之信王表相同。◎或曰：一宠一杀，失刑赏矣。◎《水经·河水注》：自砥柱以下，合有十九滩，自古为患。魏景初二年二月，帝遣都督沙丘部，监运谏议大夫寇慈，帅工五千人，岁常脩治，以平河阻。◎今录是年末，可补史缺。</span>

36. <span id="卷三·魏书三·明帝纪第三-明帝叡-36"></span>
三年
<span class="c1">监本、官本“三年”未提行，误。吴本、监本“三年”误作“二年”。</span>
春正月丁亥，太尉宣王还至河内，
<span class="c1">◎河内，见《武纪》初平元年。◎《晋书·宣帝纪》：先是诏帝便道镇关中；及次白屋，有诏召帝，三日之间，诏书五至。手诏曰：“间侧息望到，到便直排阁入，视吾面。”帝大遽，乃乘追锋车昼夜兼行，自白屋四百余里，一宿而至。◎《通鉴》：是时司马懿在汲，帝令给使辟邪赍手诏召之。先是，燕王为帝画计，以为关中事重，宜遣懿便道自轵关西还长安，事已施行。懿斯须得二诏，前后相违，疑京师有变，乃疾驱入朝。◎胡三省曰：时自辽东还师，次于汲也。汲县自汉以来属河内郡。</span>
帝驿马召到，引入卧内，执其手谓曰：“吾疾甚，以后事属君，君其与爽辅少子。吾得见君，无所恨！”宣王顿首流涕。
<span class="c1">◎《晋书·宣帝纪》：引入嘉福殿卧内，升御床。帝流涕问疾，天子执帝手，目齐王曰： “以后事相托。死乃复可忍，吾忍死待君，得相见，无所复恨矣！与大将军曹爽并受遗诏，辅少主。</span>
<span class="c1">◎《魏略》曰：帝既从刘放计，召司马宣王，自力为诏，既封，顾呼宫中常所给使者曰：“辟邪来！
<span class="c2">◎胡三省曰：辟邪，给使之名，犹汉丞相仓头呼为“宜禄”也。</span>
汝持我此诏授太尉也。”辟邪驰去。先是，燕王为帝画计，以为关中事重，宜便道遣宣王从河内西还，事以施行。
<span class="c2">元本“以”作“已”。</span>
宣王得前诏，斯须复得后手笔，疑京师有变，乃驰到，入见帝。劳问讫，乃召齐、秦二王以示宣王，别指齐王谓宣王曰：“此是也，君谛视之，勿误也！”又教齐王令前抱宣王颈。◎《魏氏春秋》曰：时太子芳年八岁，秦王九岁，
<span class="c2">详见前青龙三年注。</span>
在于御侧。帝执宣王手，目太子曰：“死乃复可忍，朕忍死待君，君其与爽辅此。”宣王曰：“陛下不见先帝属臣以陛下乎？”
<span class="c2">魏文疾笃，受遗诏者为曹真、陈群、曹休、司马懿，当时魏明已年二十余岁，为英年有为之主，故仲达不敢肆其野心。及幼主嗣立，曹爽昏庸，政柄潜移，遂袭阿瞒之故智矣。</span>
</span>
即日，帝崩于嘉福殿，
<span class="c1">◎《魏书》曰：殡于九龙前殿。
<span class="c2">◎《通典》：景初中，明帝崩于建始殿，殡于九龙殿。</span>
</span>
时年三十六。
<span class="c1">◎臣松之按：魏武以建安九年八月定邺，文帝始纳甄后，明帝应以十年生，计至此年正月，整三十四年耳。时改正朔，以故年十二月为今年正月，可强名三十五年，不得三十六也。
<span class="c2">◎周婴《卮林》曰：《志》称叡封武德侯，年十五，时为延康元年，则叡盖以建安十一年生，计黄初、太和、青龙合年十七，而景初强为三年，凡二十年。则裴云“强名三十五者”，良是。若以为建安十年生，则可三十六矣。然以十年生，又不得言十五封武德，陈、裴皆为舛也。◎侯康曰：裴注不误。明帝实生于建安十年，至建安二十四年，年十五，次年改元延康，又改元黄初，黄初凡七年，太和六年，青龙四年，景初三年，年恰三十五。周方叔谓“若建安十年生，则可三十六者”，
<span class="c3">方叔，周婴之字。</span>
误分延康元年、黄初元年为二年也。惟其议陈《志》谓十年生，不得言十五封武德，此说则是。十五，当改“十六”。◎弼按：侯氏谓周方叔误分延康元年、黄初元年为二年，其说诚是。惟诸家皆拘泥“延康元年，年十五，封武德侯”之文，遂疑志文前后参差。按《文纪》黄初元年以前，多追述往事，不尽为延康元年之事，魏明封武德侯，当在延康以前。按《常林传》注引《魏略》云“吉茂转为武德侯庶子。二十三年，坐其宗人吉本等起事，被收。会钟相国证茂、本服第已绝，故得不坐”，是吉茂之为武德侯庶子为建安二十三年事，魏明之封武德侯亦当在此时。若此事与志文年十五封侯相合，则景初三年年三十六，亦不误矣。窃谓承祚此文，实为曲笔，读史者逆推年月，证以甄夫人之赐死，魏明之久不得立为嗣，则元仲究为谁氏之子，可不言而喻矣。◎又按：潘眉说亦误，不录。</span>
</span>
癸丑，葬高平陵。
<span class="c1">◎高平陵在洛水南大石山，去洛城九十里，见《齐王纪》嘉平元年注。◎赵一清曰：○《晋书·礼志》：明帝性虽崇奢，然未遽营陵墓之制。○又：齐王在位九年，始一谒高平陵，而曹爽诛，其后遂废，终于魏世。</span>
<span class="c1">◎《魏书》曰：帝容止可观，望之俨然。自在东宫，不交朝臣，不问政事，唯潜思书籍而已。
<span class="c2">◎何焯曰：不交朝臣，不问政事，此不独免于文德之谗，亦万古毓德潜邸正法也。潜思书籍，事其违者大者，而不徒用资文藻，则才识开益，不待接人临事，胸中自有权衡矣。</span>
即位之后，褒礼大臣，料简功能，真伪不得相，
<span class="c2">◎冯本“得”作“许”。监本、官本“ ”作“贸”。◎案：○“ ”与“贸”同。○《尔雅·释言》：贸，市也。
<span class="c3">◎吴金华曰：贸，犹言颠倒、混淆。卢引《尔雅》训“市”，未洽。</span>
</span>
务绝浮华谮毁之端，
<span class="c2">吴金华《考释集锦》发周一良《札记》之说，以浮华乃不务本实之谓，作为政事用语，则为互相吹捧、拉帮结派之义。</span>
行师动众，论决大事，谋臣将相，咸服帝之大略。性特强识，虽左右小臣官簿性行，名迹所履，及其父兄子弟，一经耳目，终不遗忘。含垢藏疾，容受直言，听受吏民士庶上书，一月之中至数十百封，虽文辞鄙陋，犹览省究竟，意无厌倦。◎孙盛曰：
<span class="c2">《御览》作“《魏氏春秋》曰”。</span>
闻之长老，魏明帝天姿秀出，立发垂地，口吃少言，
<span class="c2">◎胡三省曰：吃，言蹇也。</span>
而沉毅好断。初，诸公受遗辅导，帝皆以方任处之，
<span class="c2">◎胡三省曰：谓使曹休镇淮南，曹真镇关中，司马懿屯宛也。</span>
政自己出。而优礼大臣，开容善直，虽犯颜极谏，无所摧戮，其君人之量如此之伟也。然不思建德垂风，不固维城之基，
<span class="c2">◎胡三省曰：○《诗》曰：宗子维城。○此言帝猜忌宗室以亡魏。</span>
至使大权偏据，社稷无卫，悲夫！</span>

37. <span id="卷三·魏书三·明帝纪第三-明帝叡-37"></span>
评曰：明帝沉毅断识，任心而行，盖有君人之至概焉。于时百姓彫弊，四海分崩，不先聿修显祖，阐拓洪基，而遽追秦皇、汉武，宫馆是营，格之远猷，其殆疾乎！
<span class="c1">◎郝经曰：曹丕一时伪定，享国日浅，而叡承之，叨据中夏，汉人来讨，吴兵亟至，殆无宁岁，正君臣旰食之秋，乃遽为秦皇、汉武之事，罷民以逞，至使公卿百官负土。虽姿度英法，有帝王之概，鲁昭之童心，殆未除之。秦人佳兵，血流海内，而吕政乱其胤。楚人僭王，冯陵诸夏，而幽王祝其宗。操以夏侯，冒曹氏，莫能审其生出本末，劫迁弑逆，隐谋篡汉，仅一再传，而芳亦莫知其所由来，于是知有天道。叡忍死待懿，举家赀而托之盗，其明不足称也。呜呼！欺孤而亡于托孤，孤其可欺哉！</span>
