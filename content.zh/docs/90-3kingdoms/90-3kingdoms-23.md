---
weight: 24
title: 卷二十三·魏书二十三·和常杨杜赵裴传第二十三
---

# 卷二十三·魏书二十三·和常杨杜赵裴传第二十三

1. <span id="卷二十三·魏书二十三·和常杨杜赵裴传第二十三-1"></span>
魏书二十三和常杨杜赵裴传第二十三
三国志二十三

2. <span id="卷二十三·魏书二十三·和常杨杜赵裴传第二十三-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">和洽传、常林传、杨俊传、杜袭传、赵俨传、裴潜传·A 部分 校录：陈雪瑞</span>
<span class="c1">裴潜传·B 部分 校录：诸葛萧萧</span>
<span class="c1">复校：擎骥</span>

## 和洽

1. <span id="卷二十三·魏书二十三·和常杨杜赵裴传第二十三-和洽-1"></span>
和洽
<span class="c1">◎胡三省曰：○《姓谱》：和，本羲和之后，一曰卞和之后。</span>
字阳士，汝南西平人也。
<span class="c1">◎《郡国志》：豫州汝南郡西平。◎《一统志》：西平故城，今河南汝宁府西平县西四十五里。</span>
举孝廉，大将军辟，皆不就。袁绍在冀州，遣使迎汝南士大夫。洽独以“冀州土平民强，
<span class="c1">监本、官本“民”作“兵”。</span>
英桀所利，四战之地。本初乘资，虽能强大，然雄豪方起，
<span class="c1">监本、官本“方”作“四”。</span>
全未可必也。荆州刘表无他远志，爱人乐士，土地险阻，山夷民弱，易依倚也”。遂与亲旧俱南从表，表以上客待之。洽曰：“所以不从本初，辟争地也。昏世之主，不可黩近，久而阽危，
<span class="c1">◎臣松之案：《汉书·文纪》曰“阽于死亡”，《食货志》曰“阽危若是”，注曰“阽，音盐，如屋檐，近边欲堕之意也”，一曰“临危曰阽”。
<span class="c2">◎服虔曰：阽，音反坫之坫。◎孟康曰：阽，音屋檐之檐。◎如淳曰：阽，近边欲堕之意。◎师古曰：服、孟二音并通。◎钱大昭曰：○《说文》：阽，壁危也。</span>
</span>
必有谗慝间其中者。”
<span class="c1">吴本、毛本无“必”字。</span>
遂南度武陵。
<span class="c1">荆州武陵郡。</span>

2. <span id="卷二十三·魏书二十三·和常杨杜赵裴传第二十三-和洽-2"></span>
太祖定荆州，
<span class="c1">监本“定”作“夺”，误。</span>
辟为丞相掾属。时毛玠、崔琰并以忠清幹事，其选用先尚俭节。洽言曰：“天下大器，在位与人，不可以一节俭也。
<span class="c1">◎《通鉴》作“不可以一节取也”。《册府》“俭”作“论”。◎钱大昭曰：下文今“崇一概难堪之行以检殊涂”，即此意。俭，当作“检”。</span>
俭素过中，自以处身则可，以此节格物，
<span class="c1">◎《通鉴》无“节”字。◎胡三省曰：格，正也。</span>
所失或多。今朝廷之议，吏有著新衣、乘好车者，谓之不清；长吏过营，形容不饰，衣裘敝坏者，谓之廉洁。至令士大夫故污辱其衣，藏其舆服；朝府大吏，或自挈壶餐以入官寺。夫立教观俗，贵处中庸，为可继也。
<span class="c1">◎胡三省曰：○中者正道，庸者常道。○程子曰：不偏之谓中，不易之谓庸。◎周寿昌曰：中庸，唐以前多作中人解，此称中庸为贵，可云特识。</span>
今崇一概难堪之行以检殊涂，
<span class="c1">◎胡三省曰：检，束也。</span>
勉而为之，必有疲瘁。古之大教，务在通人情而已。凡激诡之行，则容隐伪矣。”
<span class="c1">◎周寿昌曰：后世矫激沽名多蹈此弊，不图三国时已如此，此缘东汉之季，士重风节，而作伪钓名者亦不少。至于焦先辈刻苦不堪，时谓之行同禽兽，可知矣。</span>
<span class="c1">◎孙盛曰：昔先王御世，观民设教，虽质文因时，损益代用，至于车服礼秩，贵贱等差，其归一揆。魏承汉乱，风俗侈泰，诚宜仰思古制，训以约简，使奢不陵肆，俭足中礼，进无蜉蝣之刺，退免采莫之讥；
<span class="c2">◎毛本“讥”作“机”，误。◎《诗·曹风》：蜉蝣之羽，衣裳楚楚。◎刺奢也。◎《诗·魏风》：彼汾沮洳，言采其莫。◎莫，菜也。刺俭也。</span>
如此则治道隆而颂声作矣。夫矫枉过正则巧伪滋生，以克训下则民志险隘，非圣王所以陶化民物，闲邪存诚之道。和洽之言，于是允矣。</span>

3. <span id="卷二十三·魏书二十三·和常杨杜赵裴传第二十三-和洽-3"></span>
魏国既建，为侍中，后有白毛玠谤毁太祖，太祖见近臣，怒甚。洽陈玠素行有本，求案实其事。
<span class="c1">◎《毛玠传》桓階、和洽进言救玠。◎《通鉴》：桓階求按实其事。◎然据此传，求案实者洽，非階。</span>
罢朝，太祖令曰：“今言事者白玠不但谤吾也。乃复为崔琰觖望。
<span class="c1">◎胡三省曰：觖有二音。音窥端翻者，望也，言有所冀望也。音古穴翻者，怨望也。此当从入声。</span>
此损君臣恩义，
<span class="c1">《通鉴》“损”作“捐”。</span>
妄为死友怨叹，
<span class="c1">◎胡三省曰：死友，言其背公而相为死也。</span>
殆不可忍也。昔萧、曹与高祖并起微贱，致功立勋。高祖每在屈笮，
<span class="c1">◎周寿昌曰：屈笮，是委屈、急迫之意。《史记·大宛传》徐广注“屈，抑退也”，《荀子·荣辱篇》注“屈，竭也”，笮，《说文》“迫也”。《汉书·王莽传》“迫笮青、徐盗贼”，即此意。</span>
二相恭顺，臣道益彰，所以祚及后世也。和侍中比求实之，所以不听，欲重参之耳。”洽对曰：“如言事者言，玠罪过深重，非天地所覆载。臣非敢曲理玠以枉大伦也，
<span class="c1">◎胡三省曰：○《孟子》曰：内则父子，外则君臣，人之大伦也。</span>
以玠出群吏之中，特见拔擢，显在首职，
<span class="c1">玠时为尚书仆射。</span>
历年荷宠，刚直忠公，为众所惮，不宜有此。然人情难保，要宜考覈，
<span class="c1">毛本“覈”作“竅”，误。</span>
两验其实。今圣恩垂含垢之仁，不忍致之于理，更使曲直之分不明，疑自近始。”太祖曰：“所以不考，欲两全玠及言事者耳。”洽对曰：“玠信有谤主之言，
<span class="c1">冯本“主”作“上”。</span>
当肆之市朝；
<span class="c1">◎胡三省曰：○《论语》：子服景伯曰：“吾力犹能肆诸市朝。”○应劭曰：大夫以上尸诸朝；士以下尸诸市。</span>
若玠无此，言事者加诬大臣
<span class="c1">《通鉴》“言”下又有“言”字。</span>
以误主听；二者不加检核，臣窃不安。”太祖曰：“方有军事，安可受人言便考之邪？狐射姑刺阳处父于朝，此为君之诫也。”
<span class="c1">◎《左传·文公六年》：晋使狐射姑将中军，赵盾佐之。阳处父易赵盾将中军，射姑怨阳子之易其班也，而知其无援于晋也，使狐鞠居杀阳处父。书曰：“晋杀其大夫。”侵官也。◎杜预曰：君已命帅，处父易之，故曰侵官。◎《谷梁传》“狐射姑”作“狐夜姑”。</span>

4. <span id="卷二十三·魏书二十三·和常杨杜赵裴传第二十三-和洽-4"></span>
太祖克张鲁，洽陈便宜以时拔军徙民，可省置守之费。太祖未纳，其后竟徙民弃汉中。出为郎中令。
<span class="c1">◎洽为郎中令，列名动进，见《上尊号奏》。◎潘眉曰：汉制，郎中令居禁中，魏制不居禁中。洽由侍中为郎中令，故曰出。◎弼按：○《续汉志·百官志五》：武帝改汉郎中令之名，〖◎刘昭曰：改为光禄勋。〗而王国如故。郎中令，一人，千石，掌王大夫、郎中宿卫，官如光禄勋。○据此志所言，汉虽改郎中令为光禄勋，而王国之郎中令如故也。此时魏为王国，故有郎中令之官。文帝践祚，改郎中令为光禄勋，见《文纪》黄初元年。是和洽由侍中为郎中令，仍居宿卫，不得云出。潘说或为误解。且在和洽之前为郎中令者，有袁涣、王修，《袁涣传》“魏国初建，为郎中令”，《王修传》“魏国既建，为大司农、郎中令”，俱不言“出为郎中令”，此或承祚一字之误。</span>
文帝践阼，为光禄勋，
<span class="c1">◎潘眉曰：因改官名为光禄勋，与迁调有别。◎弼按：○《汉志》云：光禄勋，卿，一人，掌宿卫宫殿门户。○郎中令与光禄勋本为一官，潘氏“魏制不居禁中”之语，未知何据。</span>
封安城亭侯。明帝即位，进封西陵乡侯，邑二百户。

5. <span id="卷二十三·魏书二十三·和常杨杜赵裴传第二十三-和洽-5"></span>
太和中，散骑常侍高堂隆奏：“时风不至，而有休废之气，必有司不勤职事以失天常也。”诏书谦虚引咎，博谘异同。洽以为“民稀耕少，人食者多。
<span class="c1">宋本“人”作“浮”。</span>
国以民为本，民以谷为命。故费一时之农，
<span class="c1">宋本“费”作“废”。</span>
则失育命之本。是以先王务蠲烦费，以专耕农。自春夏以来，民穷于役，农业有废，百姓嚣然，时风不至，未必不由此也。消复之术，莫大于节俭。太祖建立洪业，奉师徒之费，供军赏之用，吏士丰于资食，仓府衍于谷帛，由不饰无用之宫，绝浮华之费，方今之要，固在息省劳烦之役，损除他余之务，以为军戎之储。三边守御，宜在备豫。料贼虚实，蓄士养众，算庙胜之策，明攻取之谋，详询众庶以求厥中。若谋不素定，轻弱小敌，军人数举，举而无庸，
<span class="c1">庸，功也。</span>
所谓‘悦武无震’，
<span class="c1">◎张照曰：○《册府》“悦”作“玩”。○《国语》：武不可觌，文不可匿，觌武无震，匿文不祥。○此必引此语，自当作“觌”，“悦”、“玩”二字俱非。</span>
古人之诫也。”

6. <span id="卷二十三·魏书二十三·和常杨杜赵裴传第二十三-和洽-6"></span>
转为太常，清贫守约，
<span class="c1">◎何焯曰：阳士尝非崔、毛过崇节俭之弊，而处身清约，此为深识治体，而非立异同之论，以苟便己私者也。◎弼按：此即洽所谓“俭素过中，自以处身，则可”之论也。</span>
至卖田宅以自给。明帝闻之，
<span class="c1">◎钱大昭曰：上文已言“太和中”矣，此“明”字衍文。</span>
加赐谷帛。薨，谥曰简侯。子禽嗣。
<span class="c1">禽，音離。
<span class="c2">◎梁章钜曰：禽，当作“离”，盖字形相近而误。注“音離”可证。◎潘眉曰：○吕忱《字林》：离，虫名也。</span>
</span>
禽弟適，才爽开济，官至廷尉、吏部尚书。
<span class="c1">◎陈景云曰：適，当为“逌”，《高贵乡公纪》“侍中和逌作诗稽留”，即是此人。《晋书·和峤传》“父逌，魏吏部尚书”，字并作“逌”。</span>
<span class="c1">◎《晋诸公赞》曰：和峤字长舆，適之子也。少知名，以雅重称。
<span class="c2">《世说》注“重”作“量”。</span>
常慕其舅夏侯玄之为人，厚自封植，
<span class="c2">《晋书·和峤传》作“厚自崇重”。</span>
嶷然不群。于黄门郎
<span class="c2">于，当作“为”。</span>
迁中书令，
<span class="c2">◎《晋书·峤传》：旧监、令共车入朝。时荀勖为监，峤鄙勖为人，每同乘，高抗专车而坐。监、令异车，自峤始。</span>
转尚书。
<span class="c2">◎《晋书·峤传》：峤见太子不令，因侍坐曰：“皇太子有淳古之风，而季世多伪，恐不了陛下家事。”帝默然。后与荀顗、荀勖同侍。帝曰：“太子近入朝，差长进。”顗、勖并称太子明识弘雅，峤曰：“圣质如初。”</span>
愍怀太子初立，以峤为少保，加散骑常侍。家产丰富，拟于王公，而性至俭吝。峤同母弟郁，素无名，峤轻侮之，以此为损。卒于官，赠光禄大夫。郁以公强当世，致位尚书令。
<span class="c2">◎《晋书·峤传》：峤以弟郁子济嗣，位至中书郎。郁字仲舆，才望不及峤，而以清幹称，历尚书左右仆射、中书令、尚书令。洛阳倾没，奔于苟晞，疾卒。</span>
</span>

7. <span id="卷二十三·魏书二十三·和常杨杜赵裴传第二十三-和洽-7"></span>
洽同郡许混者，许劭子也。
<span class="c1">劭事见《武纪》卷首注引《世语》，又见《吴志·刘繇传》注引袁宏《汉纪》。</span>
清醇有鉴识，明帝时为尚书。
<span class="c1">◎劭字子将。◎《汝南先贤传》曰：
<span class="c2">◎《隋书·经籍志·杂传类》：《汝南先贤传》五卷，魏周斐撰。◎《唐经籍志》：《汝南先贤传》，三卷，周裴撰。〖“裴”乃“斐”之误。〗◎《艺文志》：周斐《汝南先贤传》五卷。◎《史通·杂述篇》曰：若圈称《陈留耆旧》，周斐《汝南先贤》，此之谓郡书者也。◎章宗源《隋志考证》曰：《史通·外篇》注作“《汝南先贤行状》”，《世说》注、诸书所引，皆称“传”，惟《太平御览·人事部》引胡定在丧，雪覆其屋事，作“行状”。◎侯康曰：诸书引者甚多，如周乘之器识，阚敞之贞廉，黄浮、李宣之公正，陈华、王恢之义烈，李鸿、李先、段燀之孝友，许嘉之志节，郭亮之幼慧，薛勤之知人，史传皆佚其事，且有不知姓名者，胥赖此书以传。惟载及侯瑾、葛玄、胡定、刘巴诸人事，皆非汝南人，疑引书者辗转传讹也。</span>
召陵谢子微，高才远识，见劭年十八时，乃叹息曰：“此则希世出众之伟人也。”
<span class="c2">◎范《书·许劭传》：劭，汝南平舆人。兄虔，亦知名。人称“平舆有二龙焉”。◎惠栋曰：○《汝南先贤传》云：虔字子政，体尚高洁，雅正宽亮。谢子微见虔兄弟，叹曰：“若许子政者，幹国之器。”虔弟劭声未发时，时人以为不如。虔恒抚髀称劭，自以为不及也。释褐为郡功曹，黜奸发恶，一郡肃然，年三十五卒。◎侯康曰：○《御览·四百四十四》引《汝南先贤传》曰：谢禀甄气聪爽，明识达理，见许子将兄弟弱冠之岁，曰：“平舆之渊，有二龙出焉。察其盼睐，则贵其心；睹其顾步，则知其道。”○《世说》亦以为谢子微语。</span>
劭始发明樊子昭于鬻帻之肆，
<span class="c2">◎范《书·劭传》：劭好人伦，多所赏识，若樊子昭、和阳士者，并显名于世。◎惠栋曰：蒋济《万机论》云许子将褒贬不平，以拔樊子昭而抑许文休。刘晔曰：“子昭诚自贾竖，年至耳顺，退能守静，进能不苟。”济答曰：“子昭诚自长幼完洁，然观其摇牙树颊，自非文休敌也。”</span>
出虞永贤于牧竖，召李叔才乡闾之间，
<span class="c2">宋本“叔”作“淑”。</span>
擢郭子瑜鞍马之吏，援杨孝祖，举和阳士，兹六贤者，皆当世之令懿也。其余中流之士，或举之于淹滞，或显之于童齿，莫不赖劭顾采之荣。
<span class="c2">宋本“采”作“叹”，吴本、毛本作“採”。</span>
凡所拔育，显成令德者，不可殚记。其探擿伪行，抑损虚名，则周之单襄，无以尚也。
<span class="c2">◎韦昭注：单襄公名朝，王卿士。其先为单伯，封于单，周之亲族也。</span>
劭宗人许栩，沉没荣利，致位司徒。举宗莫不匍匐栩门，承风而驱，官以贿成，惟劭不过其门。
<span class="c2">◎钱大昭曰：许栩，《后汉书·许劭传》作“许相”。相与栩并为司徒，字形又相近，未知孰是。◎何焯曰：《后汉书》言“许劭从祖敬，敬子训，训子相，并为三公。相以能谄事宦官，故自致台司封侯。数遣请劭，劭恶其薄行，终不候之”，“栩”疑“相”之误也。灵帝初为三公者亦有许栩，史不详其何所人。建宁元年由大鸿胪为司空，二年免。时许训为司徒，四年训免，桥玄代之。是年，栩代玄为司徒。名辈在子将之前，盖《先贤传》失之也。◎惠栋曰：《汝南先贤传》“相”作“栩”。栩字季阙，桓帝时司徒。栩，河南人，又与劭世次不相及。《何进传》有少府许相为袁绍所杀，未尝为三公，所未详也。◎柳从辰曰：《灵纪》“中平二年十月，光禄大夫许相为司空”，注云“相字公弼，平舆人，许训之子”，“四年五月，司空许相为司徒”，袁《纪》同。又《何进传》“少府许相”，袁《纪》作“司空许相”，惠云“未详”，抑太疏矣。今案许相中平五年罢司徒，未尝复为司空，以《何进传》证之，盖即左转少府耳。至其为河南尹，《灵纪》谓之伪，由宦官伪以诏书署之，亦相谄事宦官之证。◎弼按：○范《书·顺帝纪》：永建二年七月，光禄勋许敬为司徒。○章怀注：许敬字鸿卿，平舆人。○《桓帝纪》：延熹六年三月，卫尉颍川许栩为司徒。○章怀注：栩字季阙，郾人。○《灵帝纪》：建宁二年六月，太常许训为司徒。○章怀注：训字季师，平舆人。○中平二年十月，光禄大夫许相为司空。○章怀注：相字公弼，平舆人，许训之子。○是范《书·劭传》所载，汝南平舆许氏三世为三公，又为劭之从父昆弟，毫无疑义。至颍川许栩亦为司徒，《先贤传》谓为劭之宗人，与平舆之许氏地望不同，惟贿官之事与许相相类，诸家遂因此致，疑众说纷纭，莫衷一是耳。</span>
广陵徐孟本来临汝南，
<span class="c2">◎《武纪》建安十三年注引《先贤行状》：徐璆字孟平。◎范《书·徐璆传》：璆字孟玉，广陵海西人。再征，迁汝南太守。◎详见《武纪》注。</span>
闻劭高名，请为功曹。饕餮放流，洁士盈朝。袁绍公族好名，为濮阳长，弃官来还，有副车从骑，将入郡界，绍乃叹曰：“吾之舆服，岂可使许子将见之乎？”遂单车而归。
<span class="c2">◎范《书·劭传》：劭初为郡功曹，太守徐璆甚敬之。府中闻子将为吏，莫不改操饰行。同郡袁绍公族豪侠，去濮阳令归，车徒甚盛，将入郡界，乃谢遣宾客曰：“吾舆服岂可使许子将见？”遂以单车到家。</span>
辟公府掾，拜鄢陵令，
<span class="c2">◎《郡国志》：豫州颍川郡鄢陵。◎《一统志》：今河南开封府鄢陵县西北。</span>
方正征，皆不就。避乱江南，
<span class="c2">监本“乱”作“能”，误。</span>
所历之国，必翔而后集。
<span class="c2">◎《论语》：翔而后集。◎邢昺曰：迴翔审观而后下止。</span>
终于豫章，时年四十六。
<span class="c2">◎范《书·劭传》：司空杨彪辟举方正，敦朴征，皆不就，避地广陵，徐州刺史陶谦礼之甚厚。劭不自安，复投扬州刺史刘繇于曲阿。及孙策平吴，劭与繇南奔豫章而卒，时年四十六。◎《寰宇记》卷一百六：○许子将墓在洪州南昌县南六里。○雷次宗《豫章记》云：劭就刘繇于曲阿，繇败，随繇奔豫章，中路疾卒，因焚尸柩。吴天纪中，太守吴兴沈法秀招魂，葬劭于此。</span>
有子曰混，显名魏世。</span>

## 常林

1. <span id="卷二十三·魏书二十三·和常杨杜赵裴传第二十三-常林-1"></span>
常林字伯槐，河内温人也。
<span class="c1">河内温县，见《司马芝传》注。</span>
年七岁，有父党造门，问林：“伯先在否？
<span class="c1">◎梁章钜曰：伯先是常林父字，名无可考。</span>
汝何不拜！”林曰：“虽当下客，临子字父，何拜之有？”于是咸共嘉之。
<span class="c1">◎《魏略》曰：林少单贫。虽贫，自非手力，不取之于人。性好学，汉末为诸生，带经耕鉏。其妻常自餽饷之，
<span class="c2">《书钞·九十七》“自”下有“担”字。</span>
林虽在田野，其相敬如宾。</span>
太守王匡起兵讨董卓，
<span class="c1">王匡，事见《武纪》初平元年。</span>
遣诸生于属县微伺吏民罪负，便收之，考责钱谷赎罪，稽迟则夷灭宗族，以崇威严。林叔父挝客，为诸生所白，匡怒收治。举宗惶怖，不知所责多少，惧系者不救。林往见匡同县胡母彪曰：
<span class="c1">◎姚范曰：何屺瞻疑彪即匡妹婿班也，如何疑则，彪或为虨。◎弼按：王匡、胡母班俱泰山人。胡母班，事见本志《袁绍传》注。董卓使执金吾胡母班奉诏到河内，王匡受袁绍旨收班系狱。班方在囹圄，安能为常林叔父移书责匡乎？则彪、班为二人，姚、何说俱非。</span>
“王府君以文武高才，临吾鄙郡。鄙郡表里山河，土广民殷，又多贤能，惟所择用。今主上幼冲，贼臣虎据，华夏震栗，雄才奋用之秋也。若欲诛天下之贼，扶王室之微，智者望风，应之若响，克乱在和，何征不捷。苟无恩德，任失其人，覆亡将至，何暇匡翼朝廷，崇立功名乎？君其藏之！”
<span class="c1">藏，疑“识”之讹。</span>
因说叔父见拘之意。彪即书责匡，匡原林叔父。林乃避地上党，耕种山阿。当时旱蝗，林独丰收，尽呼比邻，升斗分之。，依故河间太守陈延壁。陈、冯二姓，旧族冠冕。张杨利其妇女，贪其资货。林率其宗族，为之策谋。见围六十余日，卒全堡壁。

2. <span id="卷二十三·魏书二十三·和常杨杜赵裴传第二十三-常林-2"></span>
并州刺史高幹表为骑都尉，林辞不受。后刺史梁习荐州界名士林及杨俊、王淩、王象、荀纬，太祖皆以为县长。林宰南和，
<span class="c1">◎《郡国志》：冀州钜鹿郡南和。◎《武纪》：建安十七年，割南和益魏郡。◎《文纪》：黄初二年，以魏郡西部为广平郡，南和改属广平。◎《一统志》：今直隶顺德府南和县治。</span>
治化有成，超迁博陵太守、
<span class="c1">◎范《书·桓帝纪》：延熹元年六月，分中山置博陵郡。◎钱大昭曰：博陵一郡兼得中山、安平、河间之地，不独分中山也。</span>
幽州刺史，所在有绩。
<span class="c1">◎《御览·四百二十一》引《魏略》曰：林历宰守、刺史，所在检身节用，其家常饥乏，糟糠缊敝。</span>
文帝为五官将，林为功曹。太祖西征，田银、苏伯反，
<span class="c1">田银、苏伯反河间，事在建安十七年，互见国渊、程昱传。</span>
幽、冀扇动。文帝欲亲自讨之，林曰：“昔忝博陵，又在幽州，贼之形势，可料度也。北方吏民，乐安厌乱，服化已久，守善者多。银、伯犬羊相聚，智小谋大，不能为害。方今大军在远，外有强敌，将军为天下之镇也，
<span class="c1">◎胡三省曰：谓留守邺也。</span>
轻动远举，虽克不武。”文帝从之，遣将往伐，应时克灭。
<span class="c1">遣将军贾信讨之，见《程昱传》注引《魏书》。</span>

3. <span id="卷二十三·魏书二十三·和常杨杜赵裴传第二十三-常林-3"></span>
出为平原太守、魏郡东部都尉，
<span class="c1">◎《武纪》：建安十八年十月，分魏郡为东西部，置都尉。</span>
入为丞相东曹属。魏国既建，拜尚书。文帝践阼，迁少府，
<span class="c1">◎林为少府，列名劝进，见《上尊号奏》。◎《百官志》：少府，卿，一人，中两千石，掌中服御诸物、衣服、宝货、珍膳之属。◎《汉官》曰：少者，小也。小，故称少府。王者以租税为公用，山泽陂池之税，以供王之私用。古皆作小府。◎惠栋曰：○《汉官仪》曰：少府掌山泽陂之税，名曰禁钱，以给私养，自别为小藏，故曰少府。大用由司农；小用由少府，故曰小藏也。</span>
封乐阳亭侯，
<span class="c1">◎《魏略》曰：林性既清白，当官又严。少府寺与鸿胪对门，时崔林为鸿胪。崔性阔达，不与林同，数数闻林挝吏声，不以为可。林夜挝吏，不胜痛，叫呼敖敖彻曙。明日，崔出门，与林车相遇，乃啁林曰：“闻卿为廷尉，尔邪？”林不觉答曰：“不也。”崔曰：“卿不为廷尉，昨夜何故考囚乎？”林大惭，然不能自止。</span>
转大司农。明帝即位，进封高阳乡侯，徙光禄勋、太常。
<span class="c1">◎《卢毓传》：会司徒缺，毓荐太常常林贞固纯粹。</span>
晋宣王以林乡邑耆德，
<span class="c1">司马氏亦河内温人。</span>
每为之拜。或谓林曰：“司马公贵重，君宜止之。”林曰：“司马公自欲敦长幼之叙，为后生之法。贵非吾之所畏，拜非吾之所制也。”言者踧踖而退。
<span class="c1">◎《魏略》曰：初，林少与司马京兆善。
<span class="c2">◎《司马朗传》注：父防，字建公，官京兆尹，有子八人，朗最长，次即晋宣皇帝也。</span>
太傅每见林，辄欲跪。林止之曰：“公尊贵矣，止也！”及司徒缺，太傅有意欲以林补之。◎案《魏略》此语，与本传反。臣松之以为林之为人，不畏权贵者也。论其然否，谓本传为是。</span>
时论以林节操清峻，欲致之公辅，而林遂称疾笃。拜光禄大夫。年八十三，薨，追赠骠骑将军，葬如公礼，谥曰贞侯。子峕嗣，为太山太守，坐法诛。峕弟静绍封。
<span class="c1">◎案《晋书》，诸葛诞反，大将军东征，峕坐称疾，为司马文王所诛。
<span class="c2">宋本“诛”作“法”。</span>
◎《魏略》以林及吉茂、沐并、时苗四人为《清介传》。吉茂字叔畅，冯翊池阳人也，
<span class="c2">◎《一统志》：池阳故城，今陕西西安府泾阳县西北。</span>
世为著姓。
<span class="c2">◎《风俗通》：吉，周尹吉甫之后。汉有汉中太守吉恪。</span>
好书，不耻恶衣恶食，而耻一物之不知。建安初，关中始平，茂与扶风苏则共入武功南山，隐处
<span class="c2">◎本志《苏则传》：则，扶风武功人。◎注引《魏略》云：则与冯翔吉茂等隐于郡南太白山中。</span>
精思数岁。州举茂才，除临汾令，
<span class="c2">◎《郡国志》：司隶河东郡临汾。◎《一统志》：临汾故城，今山西绛州东北。</span>
居官清静，吏民不忍欺。转为武德侯庶子。
<span class="c2">◎《百官志》：列侯置家丞、庶子各一人，主侍侯使理家事。◎本志《文纪》：延康元年，封王子叡为武德侯。◎《明纪》：年十五，封武德侯。◎武德，见《文纪》延康元年。</span>
二十二年，坐其宗人吉本等起事被收。
<span class="c2">◎范《书·献纪》、本志《武纪》、《通鉴》俱在二十三年。◎范《书·耿秉传》作“吉”。◎章怀注： ，或作 “平”。</span>
先是科禁内学及兵书，而茂皆有，匿不送官。及其被收，不知当坐本等，顾谓其左右曰：“我坐书也。”会钟相国证茂、本服第已绝，故得不坐。后以茂为武陵太守，不之官。转酂相，
<span class="c2">◎本志《武文世王公传》：中山恭王衮，建安二十二年封赞侯，黄初四年封赞王，七年徙封濮阳。</span>
以国省，拜议郎。景初中病亡。自茂修行，
<span class="c2">毛本“自”作“司”，误。</span>
自茂修行，从少至长，冬则被裘，夏则裋褐，行则步涉，食则茨藿，臣役妻子，室如悬磬。其或馈遗，一不肯受。虽不以此高人，亦心疾不义而贵且富者。先时国家始制九品，各使诸郡选置中正，差叙自公卿以下，至于郎吏，功德材行所任。茂同郡护羌校尉王琰，前数为郡守，不名为清白。而琰子嘉仕历诸县，亦复为通人。嘉时还为散骑郎，冯翊郡移嘉为中正。嘉叙茂虽在上第，而状甚下，云：“德优能少。”茂愠曰：“痛乎，我效汝父子冠帻劫人邪！”初，茂同产兄黄，以十二年中从公府掾为长陵令。
<span class="c2">◎赵一清曰：《汉志》长陵属左冯翊，《续志》无，盖省之也。岂魏时复置邪？◎弼按：○《郡国志》：京兆尹长陵，故属冯翊。○赵说误。◎《一统志》：长陵故城，今陕西西安府咸阳县东北四十里，萧何所筑，俗名萧城。</span>
是时科禁长吏擅去官，而黄闻司徒赵温薨，自以为故吏，违科奔丧，为司隶钟繇所收，遂伏法。茂时为白衣，始有清名于三辅，以为兄坐追义而死，怨怒不肯哭。至岁终，繇举茂。议者以为茂必不就，及举既到而茂就之，故时人或以茂为畏繇，或以茂为髦士也。
<span class="c2">◎李慈铭曰：髦士，疑“冒仕”之音误。</span>
沐并字德信，河间人也。少孤苦，袁绍父子时，始为名吏。有志介，尝过姊，姊为杀鸡炊黍而不留也。然为人公果，不畏强御，丞相召署军谋掾。黄初中，为成皋令。校事刘肇出过县，
<span class="c2">毛本“校”作“梭”，误。</span>
遣人呼县吏，求索稿谷。是时蝗旱，官无有见。
<span class="c2">◎李慈铭曰：有见，疑当作“见有”。</span>
未辨之间，
<span class="c2">辨，当作“办”。</span>
肇人从入并之閤下，
<span class="c2">毛本“閤”作“阁”，误。</span>
呴呼骂吏。并怒，因躧履提刀而出，多从吏卒，欲收肇。肇觉知驱走，具以状闻。有诏：“肇为牧司爪牙吏，而并欲收缚，无所忌惮，自恃清名邪？”遂收欲杀之。肇髡决减死，刑竟复吏，
<span class="c2">◎姚范曰：盖肇为之请，得髡决减死也。◎李慈铭曰：此当读“肇髡决”为句，以肇亦有罪，故髡而决之也，“减死刑竟复吏”，则指并言，谓卒减并死刑一等，刑竟乃复为吏也。◎赵一清曰：“肇”字衍，下云“刑竟复吏”，谓沐并被刑也，何与于肇？◎弼按：赵说是。</span>
由是放散十余年。至正始中，为三府长史。时吴使朱然、诸葛瑾攻围樊城，遣船兵于岘山东斫材，牂柯
<span class="c2">◎牂柯，宋本作“ 牱”。◎潘眉曰：“斫材”下疑脱“为”字。牱，系船杙也。◎弼按：下文“其名流布，播于异域”之语，应作“牂牁”，且属下读。</span>
人兵作食，有先熟者呼后熟者，言：“共食来。”后熟者答言：“不也。”
<span class="c2">《御览》“不”下有“往”字，萧常《书》本传同。</span>
呼者曰：“汝欲作沐德信邪？”其名流布，播于异域如此。虽自华夏，不知者以为前世人也。为长史八年，晚出为济阴太守，召还，拜议郎。年六十余，自虑身无常，豫作终制，诫其子以俭葬，曰：“告云、仪等：
<span class="c2">云、仪，并子名。</span>
夫礼者，生民之始教，而百世之中庸也。故力行者则为君子，不务者终为小人，然非圣人莫能履其从容也。是以富贵者有骄奢之过，而贫贱者讥于固陋，于是养生送死，苟窃非礼。由斯观之，阳虎玙璠，甚于暴骨，
<span class="c2">解见《文纪》黄初三年“季孙以璠玙敛”。</span>
桓魋石椁，不如速朽。
<span class="c2">◎《礼记·檀弓上》曰：昔者夫子居于宋，见桓司马自为石椁，三年而不成。夫子曰：“若是其靡也，死不如速朽之愈也。”死之欲速朽，为桓司马言之也。◎郑注云：桓司马，宋向戌之孙，名魋。</span>
此言儒学拨乱反正、鸣鼓矫俗之大义也，未是夫穷理尽性、陶冶变化之实论也。
<span class="c2">《册府》“是”作“臻”。</span>
若能原始要终，以天地为一区，万物为刍狗，该览玄通，求形景之宗，同祸福之素，一死生之命，吾有慕于道矣。夫道之为物，惟恍惟忽，寿为欺魄，夭为凫没，身沦有无，与神消息，含悦阴阳，甘梦太极。奚以棺椁为牢，衣裳为缠？
<span class="c2">缠，疑作“纆”。纆，音墨，绳索也。</span>
尸系地下，长幽桎梏，
<span class="c2">冯本“梏”作“桔”，误。</span>
岂不哀哉！昔庄周阔达，无所適莫；又杨王孙裸体，
<span class="c2">◎《汉书·杨王孙传》：杨王孙者，孝武时人也，及病且终，先令其子曰：“吾欲臝葬，以反吾真。”◎师古曰：臝者，不为衣衾棺椁者也。</span>
贵不久容耳。
<span class="c2">◎容，当作“客”。◎《杨王孙传》：焉用久客。◎王先谦曰：归土则与为一，久不归是客也。◎沈钦韩曰：○《西京杂记》：杨贵字王孙，京兆人，死，卒裸葬于终南山。</span>
至夫末世，
<span class="c2">冯本“末”作“未”，误。</span>
缘生怨死之徒，乃有含珠鳞柙，玉床象衽，杀人以狥；壙穴之内，锢以纻絮，藉以蜃炭，
<span class="c2">解见《文纪》黄初三年“无施苇炭”。</span>
千载僵燥，托类神仙。于是大教陵迟，竞于厚葬，谓庄子为放荡，以王孙为戮尸，岂复识古有衣薪之鬼，而野有狐狸之胔乎哉？
<span class="c2">冯本“狐”作“孤”，误。</span>
吾以才质滓浊，
<span class="c2">冯本“才”作“材”。</span>
污于清流。昔忝国恩，历试宰守，所在无效，代匠伤指，
<span class="c2">◎《老子》：代司杀者杀，是谓代大匠斫。夫代大匠斫者，希有不伤其手矣。</span>
狼跋首尾，无以雪耻。如不可求，从吾所好。今年过耳顺，奄忽无常，苟得获没，即以吾身袭于王孙矣。上冀以赎市朝之逋罪，下以亲道化之灵祖。顾尔幼昏，未知臧否，若将逐俗，抑废吾志，私称从令，未必为孝；而犯魏颗听治之贤，
<span class="c2">◎《左传·宣公十五年》：魏颗败秦师于辅氏，获杜回，秦之力人也。初，魏武子有嬖妾，武子疾，命颗曰：“必嫁是。”疾病，则曰；“必以为殉。”及卒，颗嫁之，曰：“疾病则乱，吾从其治也。”及辅氏之役，颗见老人结草以亢杜回。夜梦之曰：“余，而所嫁妇人之父也。尔用先人之治命，余是以报。”</span>
尔为弃父之命，谁或矜之！使死而有知，吾将尸视。”至嘉平中，
<span class="c2">毛本无“至”字。</span>
病甚。临困，又敕豫掘埳。戒气绝，令二人举尸即埳，绝哭泣之声，止妇女之送，禁吊祭之宾，无设搏治粟米之奠。
<span class="c2">◎《一切经音义》：搏，饭也。</span>
又戒后亡者不得入藏，不得封树。妻子皆遵之。时苗字德胄，钜鹿人也。少清白，为人疾恶。建安中，入丞相府。出为寿春令，
<span class="c2">◎赵一清曰：○《寰宇记》卷百二十九：故寿春县在寿春县西一里，县前有时苗饮犊池。○又卷五十九：邢州平乡县东北二十里有时苗冢。苗钜鹿人，晋末移葬于此。</span>
令行风靡。扬州治在其县，
<span class="c2">◎惠栋曰：○顾野王《舆地记》：扬州刺史先理历阳，后理寿春，后又徙曲阿。</span>
时蒋济为治中。
<span class="c2">◎本志《蒋济传》：济为州别驾。◎《宋书》：刺史官属有别驾从事史一人，治中从事史一人。</span>
苗以初至往谒济，济素嗜酒，適会其醉，不能见苗。苗恚恨还，刻木为人，署曰“酒徒蒋济”，置之墙下，旦夕射之。州郡虽知其所为不恪，然以其履行过竞，
<span class="c2">宋本“竞”作“人”。</span>
无若之何。又其始之官，乘薄軬〖音饭。〗车。
<span class="c2">◎沈家本曰：○《释名》：軬，藩也，藩蔽水雨也。</span>
黄牸牛，布被囊。居官岁余，牛生一犊。及其去，留其犊，谓主簿曰：“令来时本无此犊，犊是淮南所生有也。”群吏曰：“六畜不识父，自当随母。”苗不听，时人皆以为激，然由此名闻天下。还为太官令，
<span class="c2">◎《百官志》：太官令，一人，六百石，掌御饮食。</span>
领其郡中正，定九品，于叙人才不能宽，
<span class="c2">《御览》作“至于叙人才不能宽大”。</span>
然纪人之短，虽在久远，衔之不置。如所忿蒋济者，仕进至太尉，济不以苗前毁己为嫌，苗亦不以济贵更屈意。为令数岁，不肃而治。迁典农中郎将。
<span class="c2">◎刘昭注引《魏志》云：曹公置典农中郎将，秩二千石。</span>
年七十余，以正始中病亡也。</span>

## 杨俊

1. <span id="卷二十三·魏书二十三·和常杨杜赵裴传第二十三-杨俊-1"></span>
杨俊字季才，河内获嘉人也。
<span class="c1">◎《郡国志》：司隶河内郡获嘉。◎《一统志》：获嘉故城，今河南卫辉府新乡县西南十二里。</span>
受学陈留边让，让器异之。
<span class="c1">边让，事见《武纪》建安二十五年注引《曹瞒传》。</span>
俊以兵乱方起，而河内处四达之衢，必为战场，乃扶持老弱诣京、密山间，
<span class="c1">◎《郡国志》：河南尹京、密，有大騩山，有梅山，有陘山。◎《一统志》：京县故城，今河南开封府荥阳县东南二十里。密县故城，今开封府密县东南三十里。</span>
同行者百余家。俊振济贫乏，通共有无。宗族知故为人所略作奴仆者凡六家，俊皆倾财赎之。司马宣王年十六七，与俊相遇，俊曰：“此非常之人也。”又司马朗早有声名，其族兄芝，众未之知，惟俊言曰：“芝虽夙望不及朗，实理但有优耳。”俊转避地并州。本郡王象，少孤特，为人仆隶，年十七八，见使牧羊而私读书，因被箠楚。俊嘉其才质，即赎象著家，聘娶立屋，然后与别。

2. <span id="卷二十三·魏书二十三·和常杨杜赵裴传第二十三-杨俊-2"></span>
太祖除俊曲梁长，
<span class="c1">◎《郡国志》：冀州魏郡曲梁。◎王先谦曰：三国魏改属广平。◎《一统志》：曲梁故城，今直隶广平府永年县治。</span>
入为丞相掾属，举茂才，安陵令，
<span class="c1">◎《郡国志》：司隶右扶风安陵。◎《一统志》：安陵故城，今陕西西安府咸阳县东二十一里。</span>
迁南阳太守。宣德教，立学校，吏民称之。徙为征南军师。
<span class="c1">征南将军之军师也。时曹仁为征南将军。</span>
魏国既建，迁中尉。
<span class="c1">建安十八年，魏国初置中尉。黄初元年改为执金吾。</span>
太祖征汉中，魏讽反于邺。
<span class="c1">事在建安二十四年九月。</span>
俊自劾诣行在所。俊以身方罪免，笺辞太子。太子不悦，曰：“杨中尉便去，何太高远邪！”遂被书左迁平原太守。
<span class="c1">◎《徐奕传》：魏讽等谋反，中尉杨俊左迁。</span>
文帝践阼，复在南阳。时王象为散骑常侍，荐俊曰：“伏见南阳太守杨俊，秉纯粹之茂质，履忠肃之弘量，体仁足以育物，笃实足以动众，克长后进，惠训不倦，外宽内直，仁而有断。自初弹冠，所历垂化，再守南阳，恩德流著，殊邻异党，襁负而至。今境守清静，无所展其智能，宜还本朝，宣力辇毂，熙帝之载。”

3. <span id="卷二十三·魏书二十三·和常杨杜赵裴传第二十三-杨俊-3"></span>
俊自少及长，以人伦自任。
<span class="c1">人伦，解见《蜀志·庞统传》。</span>
同郡审固、陈留卫恂本皆出自兵伍，俊资拔奖致，咸作佳士；后固历位郡守，恂御史、县令，
<span class="c1">◎《百官志》：侍御史，十五人，六百石。◎刘昭注引蔡质《汉仪》曰：出治剧为刺史、二千石，平迁补令。</span>
其明鉴行义多此类也。初，临菑侯与俊善，太祖適嗣未定，密访群司。俊虽并论文帝、临菑才分所长，不適有所据当，然称临菑尤美，
<span class="c1">宋本“尤”作“犹”。</span>
文帝常以恨之。黄初二年，
<span class="c1">宋本“二”作“三”。</span>
车驾至宛，以市不丰乐，发怒收俊。尚书仆射司马宣王、常侍王象、荀纬请俊，叩头流血，帝不许。俊曰：“吾知罪矣。”遂自杀。众冤痛之。
<span class="c1">杨俊之死，鲍勋之诛，皆魏文之以私憾诛戮大臣者。荀纬，事见《王粲传》及注引《文章叙录》。</span>
<span class="c1">◎《世语》曰：俊二孙，览字公质，汝阴太守；猗字公彦，尚书：晋东海王越舅也。览子沈，字宣弘，散骑常侍。◎《魏略》曰：王象字羲伯。既为俊所知拔，果有才志。建安中，与同郡荀纬等俱为魏太子所礼待。
<span class="c2">◎《王粲传》：河内荀纬等亦有文采。◎《卫觊传》黄初时，散骑常侍河内王象亦与觊并以文章显。◎严可均《全三国文》王象小传云：象，并州人。◎盖沿《杨俊传》“俊转避地并州，本郡王象”云云，而误，不知“本郡”者，谓俊之本郡河内，非谓并州也。严氏博洽竟有此疏失。</span>
及王粲、陈琳、阮瑀、路粹等亡后，新出之中，惟象才最高。魏有天下，拜象散骑侍郎，迁为常侍，封列侯。受诏撰《皇览》，使象领秘书监。象从延康元年始撰集，数岁成，藏于秘府，合四十余部，部有数十篇，通合八百余万字。象既性器和厚，又文采温雅，用是京师归美，称为儒宗。
<span class="c2">◎《文纪》：帝好文学，使诸儒撰集经传，随类相从，凡千余篇，号曰《皇览》。◎《曹爽传》注引《魏略》曰：桓范，延康中以有文学与王象等典集《皇览》。◎《隋书·经籍志》：《王象集》，一卷。</span>
车驾南巡，未到宛，有诏百官不得干豫郡县。及车驾到，而宛令不解诏旨，闭市门。帝闻之，忿然曰：“吾是寇邪？”乃收宛令及太守杨俊。诏问尚书：“汉明帝杀几二千石？”时象见诏文，知俊必不免，乃当帝前叩头，流血竟面，请俊减死一等。帝不答，欲释入禁中。象引帝衣，帝顾谓象曰：“我知杨俊与卿本末耳。今听卿，是无我也。卿宁无俊邪？无我邪？”象以帝言切，乃缩手。帝遂入，决俊法，然后乃出。象自恨不能济俊，遂发病死。</span>

## 杜袭

1. <span id="卷二十三·魏书二十三·和常杨杜赵裴传第二十三-杜袭-1"></span>
杜袭字子绪，颍川定陵人也。
<span class="c1">◎《郡国志》：豫州颍川郡定陵。◎《一统志》：定陵故城，今河南南阳府舞阳县北十五里。</span>
曾祖父安，祖父根，著名前世。
<span class="c1">◎《先贤行状》曰：安年十岁，名称乡党。至十三，入太学，号曰神童。既名知人，清高绝俗。洛阳令周纡数候安，安常逃避不见。时贵戚慕安高行，多有与书者，辄不发，以虑后患，常凿壁藏书。后诸与书者果有大罪，推捕所与交通者，吏至门，安乃发壁出书，印封如故，当时皆嘉其虑远。三府并辟，公车特征，拜宛令。先是宛有报雠者，其令不忍致理，将与俱亡。县中豪强有告其处者，致捕得。安深疾恶之，到官治戮，肆之于市。惧有司绳弹，遂自免。后征拜巴郡太守，率身正下，以礼化俗。以病卒官，时服薄敛，素器不漆，子自将车。州郡贤之，表章坟墓。
<span class="c2">◎范《书·杜根传》：安字伯夷，少有志节。◎惠栋曰：○谢承《书》云：豫章宗度拜定陵令，县民杜伯夷清高不仕，度就与高谈，伯夷感德诣县，县署功曹。</span>
根举孝廉，除郎中。
<span class="c2">◎范《书·根传》：根字伯坚，性方实，好绞直。永初元年，举孝廉，为郎中。</span>
时和熹邓后临朝，外戚横恣，安帝长大，犹未归政。根乃与同时郎上书直谏，
<span class="c2">◎何焯曰：和熹之崩，在永宁二年三月，至五月而邓骘等以罪自杀，计下诏求根等即在是年。考和熹既立安帝，久不归政，至是凡十五年，遂称制终身，诚过于持权。若永初元年，帝尚未加元服，不得谓之年长。根等何据，辄进谏哉？</span>
邓后怒，收根等伏诛。
<span class="c2">监本“诛”作“赫”，误。</span>
诛者皆绢囊盛，于殿上撲地。执法者以根德重事公，默语行事人，使不加力。诛讫，车载城外，根以撲轻得苏息，遂闭目不动摇。经三日，乃密起逃窜，
<span class="c2">◎范《书·根传》：太后大怒，收执根等，令盛以缣囊，于殿上撲杀之。执法者以根知名，私语行事人使不加力。既而载出城外，根得苏。太后使人检视，根遂诈死三日，目中生蛆，因得逃窜。◎沈铭彝曰：○袁宏《纪》云：根先知之，召司撲者，阴共为意使不加力，故以撲轻得免。○但如范《书》，则根身分更高。◎周寿昌曰：《国策》秦茅焦有“囊撲二弟”语，是撲刑起于暴秦。《申屠刚传》“尚书近臣至乃捶撲牵曳于前”，则光武时已有撲刑。《左雄传》“孝明皇帝始有撲罚，皆非古典。顺帝阳嘉年间从雄言改之，其后九卿无复捶撲者”。根尚在安帝时，且为郎中，非九卿。◎黄山曰：撲，本即扑字，《虞书》“扑作教刑”，《月令》“司徒搢扑”，皆谓以榎楚挞之，即杖刑也。《一切经音义·十四》引《通俗文》“连杖曰撲”，则撲杀犹杖杀耳。明帝捶撲尚书近臣，开后世廷杖之渐，三代所未有，虽秦之暴，亦不闻有此定规。明帝固非，然未至杀人也。至以囊盛人，而加撲于殿上至于死，则迥非常法，不得与明帝之捶撲牵曳并论。周以始皇之“囊撲二弟”为比，可也，乃谓撲始于秦，而疑根非九卿可撲，则误甚。</span>
为宜城山中酒家客，
<span class="c2">◎《郡国志》：荆州南郡宜城。◎三国魏改属襄阳郡。◎《一统志》：宜城故城，今湖北襄阳府宜城县南。◎范《书·根传》“客”作“保”。◎章怀注：○宜城县出美酒，○《广雅》云：保，使也。○言为人佣力，保任而使也。◎惠栋曰：○司马贞云：《栾布传》 “卖庸于齐，为酒家人”，《汉书》作“酒家保”，谓庸作于酒家，言可保使也。</span>
积十五年，
<span class="c2">◎柳从辰曰：袁宏《纪》载根上书直谏，在永初二年十二月后。“积十五年”作“积十年余”。</span>
酒家知其贤，常厚敬待。邓后崩，安帝谓根久死。以根等忠直，普下天下，录见诛者子孙。根乃自出，征诣公车，拜符节令。
<span class="c2">◎范《书·根传》作“拜侍御史”。◎《续百官志》：符节令，一人，六百石。</span>
或问根：“往日遭难，天下同类知故不少，
<span class="c2">◎范《书》“同类”作 “同义”。◎胡三省曰：天下之士，以根直谏，同义之也。</span>
何至自苦历年如此？”根答曰： “周旋人间，非绝迹之处。邂逅发露，祸及亲知，故不为也。”迁济阴太守，以德让为政，风移俗改。年七十八以寿终，棺不加漆，敛以时服。长吏下车，常先诣安、根墓致祠。</span>
袭避乱荆州，刘表待以宾礼。同郡繁钦
<span class="c1">钦，见《王粲传》。</span>
数见奇于表，袭喻之曰：“吾所以与子俱来者，徒欲龙蟠幽薮，待时凤翔。岂谓刘牧当为拨乱之主，而规长者委身哉？
<span class="c1">◎或谓：“长”字从本音，去“者”字。</span>
子若见能不已，非吾徒也。吾其与子绝矣！”钦慨然曰：“请敬受命。”袭遂南適长沙。

2. <span id="卷二十三·魏书二十三·和常杨杜赵裴传第二十三-杜袭-2"></span>
建安初，太祖迎天子都许。袭逃还乡里，太祖以为西鄂长。
<span class="c1">◎《郡国志》：荆州南阳郡西鄂。◎《方舆纪要》：今河南南阳府南阳县北五十里。◎应劭曰：江夏有鄂，故此加西。</span>
县滨南境，寇贼纵横。时长吏皆敛民保城郭，不得农业。野荒民困，仓庾空虚。袭自知恩结于民，乃遣老弱各分散就田业，留丁强备守，吏民欢悦。会荆州出步骑万人来攻城，袭乃悉召县吏民任拒守者五十余人，与之要誓。其亲戚在外欲自营护者，恣听遣出；皆叩头愿致死。于是身执矢石，率与戮力。吏民感恩，咸为用命。临阵斩数百级，而袭众死者三十余人，其余十八人尽被创，贼得入城。袭帅伤痍吏民决围得出，死丧略尽，而无反背者。遂收散民，徙至摩陂营，
<span class="c1">摩陂在今河南汝州郏县，汝水支流所。</span>
吏民慕而从之如归。
<span class="c1">◎《九州春秋》曰：建安六年，刘表攻西鄂，西鄂长杜子绪帅县男女婴城而守。时南阳功曹柏孝长亦在城中，
<span class="c2">吴本、毛本“功”作“攻”，误。</span>
闻兵攻声，恐惧，入室闭户，牵被覆头。相攻半日，稍敢出面。其明，侧立而听。二日，往出户问消息。至四五日，乃更负楯亲斗，语子绪曰：“勇可习也。”</span>

3. <span id="卷二十三·魏书二十三·和常杨杜赵裴传第二十三-杜袭-3"></span>
司隶钟繇表拜议郎参军事。荀彧又荐袭，太祖以为丞相军祭酒。
<span class="c1">军师祭酒，见《武纪》建安三年。</span>
魏国既建，为侍中，与王粲、和洽并用。彊识博闻，
<span class="c1">宋本“彊”上有“粲”字。</span>
故太祖游观出入，多得骖乘，
<span class="c1">◎《晋书·职官志》：侍中，魏晋以来置四人，掌傧赞威仪。大驾出，则次直侍中护驾，正直侍中负玺陪乘。</span>
至其见敬，不及洽、袭。尝独见，
<span class="c1">宋本“尝”上多一“袭”字。</span>
至于夜半。粲性躁竞，起坐曰：“不知公对杜袭道何等也？”洽笑答曰： “天下事岂有尽邪？卿昼侍可矣，悒悒于此，欲兼之乎！”后袭领丞相长史，随太祖到汉中讨张鲁。太祖还，拜袭驸马都尉，留督汉中军事。绥怀开导，百姓自乐出徙洛、邺者，八万余口。
<span class="c1">◎何焯曰：先徙八万余口，盖知此地之难与蜀争，豫为之所也。</span>
夏侯渊为刘备所没，军丧元帅，将士失色。袭与张郃、郭淮纠摄诸军事，权宜以郃为督，以一众心，三军遂定。太祖东还，当选留府长史，镇守长安，主者所选多不当，太祖令曰：“释骐骥而不乘，焉皇皇而更索？”遂以袭为留府长史，驻关中。
<span class="c1">◎胡三省曰：置留府于关中者，以备蜀也。</span>

4. <span id="卷二十三·魏书二十三·和常杨杜赵裴传第二十三-杜袭-4"></span>
时将军许攸
<span class="c1">◎《通鉴》作“关中营帅许攸”。◎胡三省曰：此又一许攸，非自袁绍来奔之许攸也。◎官本《考证》曰：此非南阳许攸。《御览》作“许游”。</span>
拥部曲，不附太祖而有慢言。太祖大怒，先欲伐之。群臣多谏：“可招怀攸，共讨强敌。”太祖横刀于膝，作色不听。袭入欲谏，太祖逆谓之曰：“吾计以定，卿勿复言。”袭曰：“若殿下计是邪，臣方助殿下成之；若殿下计非邪，虽成宜改之。殿下逆臣，令勿言之，何待下之不阐乎？”
<span class="c1">◎胡三省曰：（闸）〈阐〉，开也，大也，明也。</span>
太祖曰：“许攸慢吾，如何可置乎？”
<span class="c1">◎胡三省曰：置，捨也。</span>
袭曰：“殿下谓许攸何如人邪？”太祖曰：“凡人也。”袭曰：“夫惟贤知贤，惟圣知圣，凡人安能知非凡人邪？方今豺狼当路而狐狸是先，人将谓殿下避强攻弱，
<span class="c1">谓弃巴蜀也。</span>
进不为勇，退不为仁。臣闻千钧之弩不为鼷鼠发机，万石之钟不以莛撞起音，
<span class="c1">◎胡三省曰：○三十斤为钧。千钧之弩，言其重也。鼷鼠，小鼠也。○《说文》曰：有螫毒者，或谓之甘鼠。○陆佃《埤雅》曰：鼷鼠者，甘口啮人及鸟兽，皆不痛。○《博物志》云：鼠之最小者。○《本草》说：鼷鼠极细，不可卒见。○四斤为石，石百二十斤也。莛，草茎也。○东方朔曰：以莛撞钟，是。○皆言力势重者，不以轻触而发动也。鼷，音奚。莛，音廷。撞，直江翻。◎弼按：○班《书·律历志一》云：二十四铢为两，十六两为斤，三十斤为钧，四钧为石。○胡注误作“四斤为石”，当为刻本之误。</span>
太祖曰：“善。”遂厚抚攸，攸即归服。时夏侯尚暱于太子，情好至密。袭谓尚非益友，不足殊待，以闻太祖。文帝初甚不悦，后乃追思。语在《尚传》。其柔而不犯，皆此类也。

5. <span id="卷二十三·魏书二十三·和常杨杜赵裴传第二十三-杜袭-5"></span>
文帝即王位，赐爵关内侯。及践阼，为督军粮御史，封武平亭侯，更为督军粮执法，
<span class="c1">◎洪饴孙曰：督军粮御史，一人，第七品，出征则置。督军粮执法，一人，第六品，出征则置。</span>
入为尚书。明帝即位，进封平阳乡侯。诸葛亮出秦川，
<span class="c1">◎胡三省曰：关中之地，沃野千里，秦之故国，谓之秦川。</span>
大将军曹真督诸军拒亮，徙袭为大将军军师，
<span class="c1">◎洪饴孙曰：军师，一人，第五品。◎赵一清曰：军师之官，并见杨俊、赵俨、裴潜等传。魏时特置。◎弼按：杨俊为征南将军之军师，赵俨为征东将军之军师，裴潜为太尉之军师，并非一官。杜袭则大将军曹真之军师也。赵说少误。</span>
分邑百户赐兄基爵关内侯。真薨，司马宣王代之，袭复为军师，
<span class="c1">《温恢传》注引《魏略》云诸葛亮出祁山，答司马宣王书，使杜子绪宣意于孟公威，当在袭复为军师之时。</span>
增邑三百户，
<span class="c1">冯本、吴本、毛本均无“户”字。</span>
并前五百五十户。以疾征还，拜太中大夫。薨，追赠少府，谥曰定侯。子会嗣。

## 赵俨

1. <span id="卷二十三·魏书二十三·和常杨杜赵裴传第二十三-赵俨-1"></span>
赵俨字伯然，颍川阳翟人也。
<span class="c1">颍川郡治阳翟，见《武纪》卷首。</span>
避乱荆州，与杜袭、繁钦通财同计，合为一家。太祖始迎献帝都许，俨谓钦曰：“曹镇东应期命世，
<span class="c1">◎《武纪》：建安元年，魏武迁镇东将军。</span>
必能匡济华夏，吾知归矣。”建安二年，年二十七，遂扶持老弱诣太祖，太祖以俨为朗陵长。
<span class="c1">朗陵，见《荀彧传》，又见《李通传》。</span>
县多豪猾，无所畏忌。俨取其尤甚者，收缚案验，皆得死罪。俨既囚之，乃表府解放，自是威恩并著。时袁绍举兵南侵，
<span class="c1">建安五年。</span>
遣使招诱豫州诸郡，诸郡多受其命。惟阳安郡不动，而都尉李通急录户调。
<span class="c1">◎阳安都尉，见《李通传》。◎钱大昭曰：○阳安县本属汝南郡，《晋志》无阳安郡，唯《魏志·李通传》有阳安都尉。○刘昭注《续汉志》引《魏氏春秋》云：初平三年，分二县置阳安都尉。○盖大郡置太守，小郡则置都尉也，通称亦曰太守，故《魏略》云“俨与领阳安太守李通同治”。◎胡三省曰：调，徒钓翻。户出緜绢，谓之调。录，收拾也。</span>
俨见通曰：“方今天下未集，诸郡并叛，怀附者复收其绵绢，小人乐乱，能无遗恨！且远近多虞，不可不详也。”通曰：“绍与大将军相持甚急，
<span class="c1">◎赵一清曰：“将”字衍。◎弼按：《武纪》“建安元年九月，以魏武为大将军”，又按《通鉴》作“公与袁绍相持甚急”，公者，魏武也，仍以作“大将军”为是。</span>
左右郡县背叛乃尔。若绵绢不调送，观听者必谓我顾望，有所须待也。”俨曰：“诚亦如君虑；然当权其轻重，小缓调，当为君释此患。”乃书与荀彧曰：“今阳安郡当送绵绢，道路艰阻，必致寇害。百姓困穷，邻城并叛，易用倾荡，乃一方安危之机也。且此郡人执守忠节，在险不贰。微善必赏，则为义者劝。善为国者，藏之于民。以为国家宜垂慰抚，所敛绵绢，皆俾还之。”彧报曰：“辄白曹公，公文下郡，绵绢悉以还民。”上下欢喜，郡内遂安。

2. <span id="卷二十三·魏书二十三·和常杨杜赵裴传第二十三-赵俨-2"></span>
入为司空掾属主簿。
<span class="c1">◎《魏略》曰：太祖北拒袁绍，时远近无不私遗笺记，通意于绍者。俨与领阳安太守李通同治，通亦欲遣使。俨为陈绍必败意，通乃止。及绍破走，太祖使人搜阅绍记室，惟不见通书疏，阴知俨必为之计，乃曰：“此必赵伯然也。”
<span class="c2">《魏略》所载与《李通传》异。</span>
◎臣松之案：《魏武纪》破绍后，得许下军中人书，皆焚之。若故使人搜阅，知其有无，则非所以安人情也。疑此语为不然。
<span class="c2">◎何焯曰：阳焚之，而密使人搜阅，既安反侧，又审情伪。操多疑，或有是。</span>
</span>
时于禁屯颍阴，乐进屯阳翟，张辽屯长社，诸将任气，多共不协；使俨并参三军，每事训喻，遂相亲睦。太祖征荆州，以俨领章陵太守，
<span class="c1">◎章陵郡，互见《本志·刘表传》注。◎胡三省曰：四亲园庙在章陵，时以为郡，置守。◎钱大昭曰：章陵县属南阳郡，晋、宋诸志不载章陵置罢之事。◎侯康曰：章陵本南阳属县。洪亮吉谓章陵汉末曾升作郡，《后汉书·刘表传》“荆州八郡”注称《汉官仪》一为章陵，《赵俨传》俨为章陵太守，疑魏平荆州后方省也。◎赵一清曰：○《续郡国志》：南阳郡章陵，故春陵，世祖更名。○《方舆纪要》卷七十九：建武十八年，使中郎将耿遵筑章陵城。后尝为章陵郡。魏黄初二年，更章陵为安昌县。◎吴增僅曰：○《魏武纪》：建安二年，南阳章陵诸县复叛为绣。○则是时尚未为郡。○《魏志·刘表传》注引《傅子》：蒯越佐表平定荆土，诏拜章陵太守。○则郡立于建安初年，十八年省州并郡，《献帝起居注》所载荆州之数，章陵尚未省废。黄初三年，封曹据为章陵郡，〖◎弼按：郡，当作“王”。〗其年徙封义阳王。据《水经注》，文帝改章陵县曰安昌，安昌为义阳郡领县，义阳似即章陵之改名。◎王先谦曰：章陵，汉末置郡，见《刘表传》注及《百官志》注。魏文改章陵县曰安昌，立义阳郡治，见《沔水注》及《寰宇记》。◎《一统志》：故城，今湖北襄阳府枣阳县东。</span>
徙都督护军，护于禁、张辽、张郃、朱灵、李典、路招、冯楷七军。
<span class="c1">◎赵一清曰：此于禁所督之七军也。◎互见《于禁传》注。</span>
复为丞相主簿，迁扶风太守。太祖徙出故韩遂、马超等兵五千余人，使平难将军殷署等督领，
<span class="c1">◎胡三省曰：平难将军，曹氏所置。</span>
以俨为关中护军，尽统诸军。羌虏数来寇害，俨率署等追到新平，
<span class="c1">◎新平郡，见《文纪》延康元年注引《魏略》。◎谢鍾英曰：今陕西邠州之长武、乾州之永寿，是其地。◎洪亮吉曰：○《魏略》：李伟为新平太守。</span>
大破之。屯田客吕并自称将军，聚党据陈仓，
<span class="c1">今陕西凤翔府宝鸡县东二十里。</span>
俨复率署等攻之，贼即破灭。

3. <span id="卷二十三·魏书二十三·和常杨杜赵裴传第二十三-赵俨-3"></span>
时被书差千二百兵往助汉中守，署督送之。行者卒与室家别，皆有忧色。署发后一日，俨虑其有变，乃自追至斜谷口，
<span class="c1">◎今陕西凤翔府郿县。◎《蜀志·诸葛亮传》：扬声由斜谷道取郿。◎《寰宇记》：郿城南当斜谷口。</span>
人人慰劳，又深戒署。还宿雍州刺史张既舍。署军复前四十里，兵果叛乱，未知署吉凶。而俨自随步骑百五十人，皆与叛者同部曲，或婚姻，得此问，各惊，被甲持兵，不复自安。俨欲还，既等以为“今本营党已扰乱，一身赴之无益，可须定问”。俨曰：“虽疑本营与叛者同谋，要当闻行者变，乃发之。又有欲善不能自定，宜及犹豫，促抚宁之。且为之元帅，既不能安辑，身受祸难，命也。”遂去。行三十里止，放马息，
<span class="c1">◎或曰：“息”上疑少一字。</span>
尽呼所从人，喻以成败，慰励恳切。皆慷慨曰：“死生当随护军，不敢有二。”前到诸营，各召料简诸奸结叛者
<span class="c1">◎胡三省曰：料，音聊，量度也，理也。</span>
八百余人，散在原野，惟取其造谋魁率治之，余一不问。郡县所收送，皆放遣，乃即相率还降。俨密白：“宜遣将诣大营，
<span class="c1">◎毛本“大”作“太”，误。◎胡三省曰：大营，谓操营也。将，读如字，送也。</span>
请旧兵镇守关中。”太祖遣将军刘柱将二千人，
<span class="c1">《通鉴》“人”下有“往”字。</span>
当须到乃发遣，而事露，诸营大骇，不可安喻。
<span class="c1">◎胡三省曰：不可以言语喻之，使安帖也。</span>
俨谓诸将曰：“旧兵既少，东兵未到，
<span class="c1">监本“东”作“策”，误。</span>
是以诸营图为邪谋。若或成变，为难不测。因其狐疑，当令早决。”遂宣言当差留新兵之温厚者千人镇守关中，其余悉遣东。
<span class="c1">◎胡三省曰：遣之东赴操营。</span>
便见主者，内诸营兵名籍，案累重，立差别之。
<span class="c1">◎胡三省曰：主者，主兵籍者也。差，初皆翻，择也；又初加翻，言以等差别异之也。别，彼列翻，分也，异也。</span>
留者意定，与俨同心。其当去者
<span class="c1">冯本无“其”字。</span>
亦不敢动，俨一日尽遣上道，因使所留千人，分布罗落之。
<span class="c1">◎胡三省曰：分布于行者之间，罗列而遮落之也。</span>
东兵寻至，
<span class="c1">◎胡三省曰：东兵，刘柱所将之兵也。</span>
乃复胁喻，并徙千人，令相及共东，凡所全致二万余口。
<span class="c1">◎孙盛曰：盛闻为国以礼，民非信不立。周成不弃桐叶之言，
<span class="c2">◎《史记》：成王与叔虞戏，削桐叶为珪，以与叔虞，曰：“以此封若。”史佚因请择日立叔虞。成王曰：“吾与之戏耳。”史佚曰：“天子无戏言。”于是遂封叔虞于唐。◎《吕氏春秋》、《说苑》俱云周公对成王之言。</span>
晋文不违伐原之誓，
<span class="c2">◎《左传·僖公二十五年》：晋侯围原，命三日之粮。原不降，命去之。谍出曰：“原将降矣。”军吏曰：“请待之。”公曰：“信，国之宝也，民之所庇也。得原失信，何以庇之？所亡滋多。”退一舍而原降。</span>
故能隆刑措之道，建一匡之功。俨既诈留千人，使效心力，始虽权也，宜以信终。兵威既集，而又逼徙。信义丧矣，何以临众？
<span class="c2">宋本“众”作“民”。</span>
</span>

4. <span id="卷二十三·魏书二十三·和常杨杜赵裴传第二十三-赵俨-4"></span>
关羽围征南将军曹仁于樊。俨以议郎参仁军事南行，迁平寇将军徐晃俱前。
<span class="c1">◎胡三省曰：平寇将军亦曹操所置，考沈约《志》，不在四十号之数。◎赵一清曰：徐晃时为平寇将军，“迁”字误。◎陈景云曰：《册府》“迁”作“与”，《通志》同，当从之。◎弼按：○《通鉴》：操使平寇将军徐晃屯宛，以助曹仁攻羽，使赵俨以议郎参曹仁军事，与徐晃俱前。</span>
既到，羽围仁遂坚，余救兵未到。晃所督不足解围，而诸将呵责晃促救。
<span class="c1">《通鉴》“呵”作“呼”。</span>
俨谓诸将曰：“今贼围素固，水潦犹盛。我徒卒单少，而仁隔绝不得同力，此举適所以弊内外耳。当今不若前军偪围，遣谍通仁，使知外救，以励将士。计北军不过十日，尚足坚守。然后表里俱发，破贼必矣。如有缓急之戮，
<span class="c1">缓急，宋本作“缓救”，《通鉴》同，元本作“援救”，均误。</span>
余为诸军当之。”
<span class="c1">◎《通鉴》“军”作“君”。◎何焯曰：敌方乘胜，若督促解围，士众豫怯，轻动而败。即后至者，望风奔北，不能御寇矣。晃之成功，赖俨能见兵势也。</span>
诸将皆喜，便作地道，箭飞书与仁，
<span class="c1">◎《御览·三百八十二》引此“箭”上有“射”字。◎弼按：此即孙权请讨关羽自效之书。</span>
消息数通，
<span class="c1">◎胡三省曰：消者，浸微浸灭之意。息者，渐生渐长之意。消息数通，则城内城外各知安否也。晃营迫羽围如此而不能制，使吕蒙不袭取江陵，羽亦必为操所破，而操假手于蒙者，欲使两寇自敝，而坐收渔人田父之功也。</span>
北军亦至，并势大战。羽军既退，舟船犹据沔水，襄阳隔绝不通，而孙权袭取羽辎重，羽闻之，即走南还。仁会诸将议，咸曰：“今因羽危惧，必可追禽也。”
<span class="c1">《通鉴》无“必”字。</span>
俨曰：“权邀羽连兵之难，
<span class="c1">◎胡三省曰：邀，当作“徼”。徼，幸也。难，乃旦翻。谓与曹仁连兵。</span>
欲掩制其后，顾羽还救，恐我承其两疲，故顺辞求效，
<span class="c1">◎胡三省曰：求效，犹言求自效也。或曰，巽顺其辞，以求成效。</span>
乘衅因变，以观利钝耳。今羽已孤迸，
<span class="c1">◎胡三省曰：言羽失根本，而势孤奔迸也。</span>
更宜存之，以为权害。若深入追北，权则改虞于彼，将生患于我矣。
<span class="c1">◎胡三省曰：虞，度也，防也。谓度羽不能为害，则改其防羽之心而防操，则必为操之患矣。◎何焯曰：羽存则两疲，羽亡则刘、孙连兵不解，为魏利皆甚大也。况羽士众尚盛，又无归路，若急追之，人皆致死。我新胜而骄，又自战其地，必丧前劳。万一大衄，方生他变。昔黄池之役，晋甘为吴所先，正虑此也。谓权改虞而生患于我，乃俨之巧词。</span>
王必以此为深虑。”仁乃解严。
<span class="c1">◎胡三省曰：赵俨之计，此战国策士所谓“两利而俱存之”之计也。解严，解所严兵，不复追羽也。是后陆逊败刘备于峡中，收兵而还，不复追备，计亦如此。</span>
太祖闻羽走，恐诸将追之，果疾敕仁，如俨所策。

5. <span id="卷二十三·魏书二十三·和常杨杜赵裴传第二十三-赵俨-5"></span>
文帝即王位，为侍中。顷之，拜驸马都尉，领河东太守、
<span class="c1">俨为河东太守，录送生人妇，见《杜畿传》注引《魏略》，本传讳之。</span>
典农中郎将。
<span class="c1">郡县有屯田者，置典农中郎将，见《武纪》建安元年。</span>
黄初三年，赐爵关内侯。孙权寇边，征东大将军曹休统五州军御之，
<span class="c1">◎监本“休”作“仁”，误。◎卢明楷曰：○《曹休传》：帝征孙权，以休为征东大将军。○仁未尝为征东也。◎弼按：○《曹休传》：督张辽等及诸州郡二十余军。○洪饴孙云：征东将军，统青、兖、徐、扬四州刺史，资深者为大将军。○未言统五州军也。</span>
征俨为军师。权众退，军还，封宜土亭侯，转为度支中郎将，
<span class="c1">度支中郎将，一人，两千石，掌诸军兵田。见《文纪》延康元年。</span>
迁尚书。从征吴，到广陵，复留为征东军师。明帝即位，进封都乡侯，邑六百户，监荆州诸军事，假节。会疾，不行，复为尚书，出监豫州诸军事，转大司马军师，
<span class="c1">监本“马”作“农”，误。</span>
入为大司农。齐王即位，以俨监雍、凉诸军事，假节，转征蜀将军，又迁征西将军，都督雍、凉。正始四年，老疾求还，征为骠骑将军，
<span class="c1">◎《魏略》曰：旧故四征有官厨财籍，迁转之际，无不因缘。而俨叉手上车，
<span class="c2">《书钞·三十八》“叉”上有“自征西征为骠骑”七字。</span>
发到霸上，忘持其常所服药。雍州闻之，乃追送杂药材数箱，俨笑曰：“人言语殊不易，我偶问所服药耳，何用是为邪？”遂不取。</span>
迁司空。薨，
<span class="c1">正始六年二月丙子，迁司空。六月，俨薨。见《齐王纪》。会葬宾客众多，见《夏侯玄传》注引《魏氏春秋》。</span>
谥曰穆侯。子亭嗣。初，俨与同郡辛毗、陈群、杜袭并知名，号曰辛、陈、杜、赵云。

## 裴潜

1. <span id="卷二十三·魏书二十三·和常杨杜赵裴传第二十三-裴潜-1"></span>
裴潜字文行，河东闻喜人也。
<span class="c1">◎《郡国志》：司隶河东郡闻喜，本曲沃。◎《一统志》：闻喜故城，今山西绛州闻喜县治。◎邹安鬯曰：今闻喜县东三十里。◎惠栋曰：《刘宽碑》作“熹”，古字通。</span>
<span class="c1">◎《魏略》曰：潜世为著姓。父茂，仕灵帝时，历县令、郡守、尚书。建安初，以奉使率导关中诸将讨李傕有功，封列侯。
<span class="c2">◎裴茂，事见《董卓传》。◎范《书·献帝纪》：初平四年，遣侍御史裴茂讯诏狱，原轻系。◎《唐书·宰相世系表》云：非子之支孙封，封乡，因以为氏。今闻喜城是也。六世孙陵，封解邑君，乃去“邑”从“衣”为“裴”。九世孙燉煌太守遵，从光武平陇、蜀，徙居河东安邑。安、顺之际，徙闻喜。曾孙晔，并州刺史、度辽将军。子茂，字巨光，灵帝时历郡守、尚书，率诸将讨李傕有功，封阳吉平侯。三子潜、徽、辑。◎本志《武纪》建安十九年注引《献帝起居注》作“左中郎将杨宣亭侯裴茂”，周嘉猷《南北史世系表》作“吉阳平侯”。</span>
潜少不修细行，由此为父所不礼。</span>
避乱荆州，
<span class="c1">◎本志《刘表传》注引《傅子》云：傅巽客荆州，证裴潜终以清行显。</span>
刘表待以宾礼。潜私谓所亲王粲、司马芝曰：“刘牧非霸王之才，乃欲西伯自处，
<span class="c1">毛本“伯”误作“北”。</span>
其败无日矣。”遂南適长沙。
<span class="c1">毛本“適”作“过”，误。</span>
太祖定荆州，以潜参丞相军事，
<span class="c1">◎胡三省曰：时方用兵，故丞相府置参军事。《职官分纪》“汉三公府有参军事”，盖亦谓此时所置耳。</span>
出历三县令，入为仓曹属。
<span class="c1">◎《续百官志》：仓曹，主仓谷事。</span>
太祖问潜曰：“卿前与刘备俱在荆州，卿以备才略何如？”潜曰：“使居中国，能乱人而不能为治也。若乘间守险，足以为一方主。”
<span class="c1">◎林国赞曰：曹操新定荆州，前此与先主周旋，已有“天下英雄惟使君”之论，是操知先主已久，原不待问。疑从后附会之词。</span>

2. <span id="卷二十三·魏书二十三·和常杨杜赵裴传第二十三-裴潜-2"></span>
时代郡大乱，以潜为代郡太守。乌丸王及其大人，凡三人，各自称单于，
<span class="c1">◎胡三省曰：代郡乌桓单于其一曰普〈富〉卢，其二曰无臣氐，其三则未之闻也。</span>
专制郡事。前太守莫能治正，太祖欲授潜精兵以镇讨之。潜辞曰：“代郡户口殷众，士马控弦，动有万数。单于自知放横日久，内不自安。今多将兵往，必惧而拒境，少将则不见惮。宜以计谋图之，不可以兵威迫也。”遂单车之郡。单于惊喜。潜抚之以静。单于以下脱帽稽颡，悉还前后所掠妇女、器械、财物。潜案诛郡中大吏与单于为表里者郝温、郭端等十余人，北边大震，百姓归心。在代三年，还为丞相理曹掾，
<span class="c1">◎赵一清曰：《续志》及《宋志》公府掾曹无理曹，高柔亦为理曹掾。观魏武令，是刑法之职。◎弼按：○《武纪》：建安十九年，选明达法理者，使持典刑，于是置理曹掾属。</span>
太祖褒称治代之功，潜曰：“潜于百姓虽宽，于诸胡为峻。今计者必以潜为理过严，
<span class="c1">《通鉴》“计”作“继”，“理”作“治”，均是。</span>
而事加宽惠；彼素骄恣，过宽必弛，既弛又将摄之以法，
<span class="c1">◎胡三省曰：摄，持也，整也。</span>
此讼争所由生也。
<span class="c1">《通鉴》 “讼争”作“怨叛”。</span>
以势料之，代必复叛。”
<span class="c1">◎胡三省曰：后魏陆侯治高车，与潜异世而同辙。</span>
于是太祖深悔还潜之速。
<span class="c1">◎何焯曰：此魏失并州之故，因循至晋，遂有刘、石之祸，由于操方角逐群雄，不思靖乱，亦其规模狭小，听谗忽贤之病。</span>
后数十日，三单于反问至，乃遣鄢陵侯彰为骁骑将军
<span class="c1">◎胡三省曰：鄢陵县属颍川郡。骁骑将军，始于汉武帝以命李广。</span>
征之。

3. <span id="卷二十三·魏书二十三·和常杨杜赵裴传第二十三-裴潜-3"></span>
潜出为沛国相，迁兖州刺史。
<span class="c1">◎或谓：兖州，疑“豫州”之误。摩陂在豫州颍川郡郏县境内，若在兖州，魏武何由叹其军整乎？◎弼按：《温恢传》潜实为兖州刺史，是时诸军会摩陂，豫州刺史为吕贡也。注引《魏略》亦云“潜为兖州”。◎何焯曰：摩陂之役，盖集数州之众，以解二城之围，亦勍矣哉。</span>
太祖次摩陂，叹其军陈齐整，特加赏赐。文帝践阼，
<span class="c1">毛本“阼”作“ ”，误。</span>
入为散骑常侍。出为魏郡、颍川典农中郎将，奏通贡举，比之郡国，由是农官进仕路泰。迁荆州刺史，赐爵关内侯。明帝即位，入为尚书。出为河南尹，转太尉军师、大司农，封清阳亭侯，邑二百户。入为尚书令，奏正分职，料简名实，出事使断官府者百五十余条。丧父去官，拜光禄大夫。正始五年薨，追赠太常，谥曰贞侯。
<span class="c1">◎《魏略》曰：时远近皆云当为公，会病亡。始潜自感所生微贱，无舅氏，又为父所不礼，即折节仕进，虽多所更历，清省恪然。每之官，不将妻子。妻子贫乏，织蔾芘以自供。
<span class="c2">官本 “蔾”作“藜”，《御览·四百八四》引《典略》作“荆芘”，又《七百六六》引《魏略》作 “筣芘”，注“上音狸，下音毗”。</span>
又潜为兖州时，尝作一胡床，及其去也，留以挂柱。又以父在京师，出入薄軬车；
<span class="c2">解见《常林传》。</span>
群弟之田庐，
<span class="c2">◎孙志祖曰：之，当作“乏”。◎弼按：之，往也，与下文“常步行”相应。</span>
常步行；家人小大或并日而食；其家教上下相奉，事有似于石奋。
<span class="c2">◎《汉书·石奋传》：奋及四子皆二千石，号万石君，以孝谨闻乎郡国。</span>
其履检校度，自魏兴少能及者。潜为人材博，有雅要容，
<span class="c2">◎官本《考证》曰：“要”字疑衍。</span>
然但如此而已，终无所推进，故世归其洁而不宗其余。
<span class="c2">◎周寿昌曰：潜父在汉灵帝时贵为列侯，而简约至此。潜少不修细行，而履检校度，魏时无能及者，卒以无所推进，世不宗之。可知汉、魏时以荐才为第一义。</span>
</span>
子秀嗣。遗令俭葬，墓中惟置一坐，瓦器数枚，其余一无所设。秀，咸熙中为尚书仆射。
<span class="c1">◎《文章叙录》曰：秀字季彦。弘通博济，八岁能属文，遂知名。
<span class="c2">◎本志《郭淮传》注引《晋诸公赞》云：淮弟配，裴秀、贾充，皆配女婿。</span>
大将军曹爽辟。
<span class="c2">◎《晋书·裴秀传》：渡辽将军毌丘检尝荐秀于大将军曹爽曰：“生而岐嶷，长蹈自然，玄静守真，性入道奥，博学强记，无文不该，孝友著于乡党，高听闻于远近，诚宜弼佐谟明，助和鼎味，毗赞大府，光昭盛化。非徒子奇、甘罗之俦，兼包游、夏、颜、冉之美。”爽乃辟为掾。</span>
丧父服终，推财与兄弟。年二十五，迁黄门侍郎。爽诛，以故吏免。迁卫国相，累迁散骑常侍，
<span class="c2">◎《三少帝级》高贵乡公甘露元年注引傅畅《晋诸公赞》曰：帝常与散骑常侍裴秀等讲宴于东堂，名秀为儒林丈人。</span>
尚书仆射、令，
<span class="c2">◎《续百官志》：尚书仆射，一人，六百石。◎“令”字疑衍。陈《志·潜传》、《晋书·秀传》均作“尚书仆射”，不言“尚书仆射令”也。◎《晋书·裴秀传》：军国之政，多见信纳。迁散骑常侍。帝之讨诸葛诞也，秀与尚书仆射陈泰、黄门侍郎钟会以行台从，豫参谋略。及诞平，转尚书。常道乡公立，以豫议定策，迁尚书仆射。</span>
光禄大夫。咸熙中，晋文王始建五等，
<span class="c2">详见《陈留王纪》咸熙元年。</span>
命秀典为制度，封广川侯。
<span class="c2">◎《晋书·秀传》：封济川侯，地方六十里，以高苑县济川墟为侯国。◎《郡国志》：青州乐安国高苑县。◎《一统志》：高苑故城，今山东济南府新城县治。</span>
晋室受禅，进左光禄大夫，
<span class="c2">◎《晋书·职官志》：左右光禄大夫，假金章紫绶。</span>
改封钜鹿公，
<span class="c2">《晋书》作“封钜鹿郡公”。</span>
迁司空。著《易》及《乐》论，又画《地域图》十八篇，传行于世。
<span class="c2">◎《晋书·秀传》：秀以职在地官，以《禹贡》山川地名，从来久远，多有变易。后世说者，或强牵引，渐以闇昧。于是甄擿旧文，疑者则阙，古有名而今无者，皆随事注列。作《禹贡地域图》十八篇奏之，藏于秘府。其序曰：“图书之设，由来尚矣。自古立象垂制，而赖其用。三代置其官，国史掌厥职。暨汉屠咸阳，丞相萧何尽收秦之图籍。今秘书既无古之地图，又无萧何所得，惟有汉氏《舆地》及《括地》诸杂图，各不设分率，又不考正准望，亦不备载名山大川。虽有粗形，皆不精审，不可依据。或荒外迂诞之言，不合事实，于义无取。大晋龙兴，混一六合，以清宇宙，始于庸蜀，罙入其岨。文皇帝乃命有司，撰访吴蜀地图。蜀土既定，六军所经，地域远近，山川险易，征路迂直，校验图记，罔或有差。今上考《禹贡》山海川流，原隰陂泽，古之九州，及今之十六州，郡国县邑，疆界乡陬，及古国盟会旧名，水陆径路，为地图十八篇。制图之体有六焉。一曰分率，所以辨广轮之度也。二曰准望，所以正彼此之体也。三曰道里，所以定所由之数也。四曰高下，五曰方邪，六曰迂直，此三者各因地而制宜，所以校夷险之异也。有图象而无分率，则无以审远近之差；有分率而无准望，虽得之于一隅，必失之于他方；有准望而无道里，则施于山海绝隔之地，不能以相通；有道里而无高下、方邪、迂直之校，则径路之数必与远近之实相违，失准望之正矣。故以此六者参而考之。然远近之实，定于分率；彼此之实，定于道里；度数之实，定于高下、方邪、迂直之算。故虽有峻山钜海之隔，绝域殊方之迥，登降诡曲之因，皆可得举而定者。准望之法既正，则曲直远近无所隐其形也。”秀创制朝仪，广陈刑政，朝廷多遵用之，以为故事。◎《水经注·穀水注》：京相璠与裴司空季彦修《晋舆地图》。◎《书钞·九十六》引《晋诸公赞》云：司空裴秀以旧天下大图，用缣十八疋，省视既难，事又不审。乃裁剪为方丈图，以一分为十里。◎沈家本曰：《晋书》作“《禹贡地域图》十八篇”，疑此夺“禹贡”二字。◎弼按：秀制图六法，实为测地缩图之先河。</span>
《盟会图》及《典治官制》皆未成。年四十八，泰始七年薨，谥元公，配食宗庙。少子頠，字逸民，袭封。
<span class="c2">◎《晋书·秀传》：秀以尚书三十六曹统事准例不明，宜使诸卿任职，未奏而薨。友人料其书记，得表草言平吴事。其词曰：“孙皓酷虐，不及圣明御世，兼弱攻昧，使遣子孙，将遂不能臣。时有否泰，非万安之势也。臣昔虽已屡言，未有成旨，今既疾笃不起，谨重尸启，愿陛下时共施用。乃封以上闻。”诏报曰：“司空薨，痛悼不能去心，又得表草，虽在危困，不忘王室，尽忠忧国，省益伤切。辄当与诸贤共论也。”咸宁初，与石苞等并为王公，配享庙庭。有二子，濬、頠。濬嗣，位至散骑常侍，早卒。濬庶子憬不慧，别封高阳亭侯，以濬少弟頠嗣。</span>
◎荀绰《冀州记》曰：頠为人弘雅有远识，博学稽古，履行高整，自少知名。历位太子中庶子、侍中尚书。元康末，为尚书左仆射。赵王伦以其望重，畏而恶之，知其不与贾氏同心，犹被枉害。
<span class="c2">◎《晋书·裴頠传》：杨骏将诛，骏党左军将军刘豫陈兵在门，遇頠，问太傅所在，頠绐之曰：“向于西掖门遇公，乘素车从二人西出矣。”豫曰：“吾何之？”頠曰：“宜至廷尉。”豫从頠言，遂委去。寻诏頠代豫领左军将军，屯万春门。骏诛，论功，封子该武昌侯，迁侍中。时天下暂宁，頠奏修国学，刻石写经。皇太子既讲，释奠祀孔子，饮飨射侯，甚有仪序。又令荀藩终父勖之志，铸钟凿磬，以备郊庙朝享礼乐。頠通博多闻，兼明医术。荀勖之修律度也，检得古尺，短世所用四分有余。頠上言：“宜改诸度量。若未能悉革，可先改太医权衡。此若差违，遂失神农、岐伯之正。药物轻重，分两乖互，所可伤夭，为害尤深。古寿考而今短折者，未必不由此也。”卒不能用。乐广尝与頠清言，欲以理服之，而頠辞论丰博，广笑而不言。时人谓頠为言谈之林薮。頠以贾后不悦太子，抗表请增崇太子所生谢淑妃位号，仍启增置后卫率吏，给三千兵，于是东宫宿卫万人。迁尚书，侍中如故，加光禄大夫。頠深虑贾后乱政，与司空张华、侍中贾模议废之而立谢淑妃。华、模皆曰：“帝自无废黜之意，若吾等专行之，上心不以为是。且诸王方刚，朋党异议，恐祸如发机，身死国危，无益社稷。”頠曰：“诚如公虑。但昏虐之人，无所忌惮，乱可立待，将如之何？”华曰：“卿二人犹且见信，然勤为左右陈祸福之戒，冀无大悖。幸天下尚安，庶可优游卒岁。”此谋遂寝。頠旦夕劝说从母广城君，令戒喻贾后，亲待太子而已。愍怀太子之废也，頠与张华苦争不从。初，赵王伦谄事贾后，頠甚恶之，伦数求官，頠与张华复固执不许，由是深为伦所怨。伦又潜怀篡逆，欲先除朝望，因废贾后之际遂诛之，时年三十四。</span>
◎臣松之案：陆机《惠帝起居注》称“頠雅有远量，当朝名士也”，又曰“民之望也”。頠理具渊博，赡于论难，著《崇有》、《贵无》二论，以矫虚诞之弊，文辞精富，为世名论。
<span class="c2">◎《晋书·頠传》：頠深患时俗放荡，不尊儒术。何晏、阮籍素有高名于世，口谈浮虚，不遵礼法，尸禄耽宠，仕不事事；至王衍之徒，声誉太盛，位高势重，不以物务自婴，遂相放效，风教陵迟。乃著《崇有》之论，以释其蔽。</span>
子嵩，字道文。荀绰称嵩有父祖风。为中书郎，早卒。
<span class="c2">◎《晋书·裴頠传》：頠二子，嵩、该。赵王伦亦欲害之。梁王彤、东海王越称頠父秀有功王室，配享太庙，不宜灭其后嗣，故得不死，徙带方。惠帝反正，追复頠本官，谥曰成。以嵩嗣爵，为中书黄门侍郎。</span>
頠从父弟邈，字景声，有雋才，为太傅司马越从事中郎，假节监中外营诸军事。
<span class="c2">◎《艺文类聚》卷六十载邈《文身剑铭》曰：器以利显，实以名举，长剑耿介，礼文经武，陆断玄犀，水截轻羽，九功斯象，七德是辅。◎又《文身刀铭》曰：良金百炼，名工展巧，宝刀既成，穷理尽妙。文繁波迴，流光灵照，在我皇世，戢而不耀。</span>
潜少弟徽，字文季，
<span class="c2">《唐书·宰相世系表》作“字文秀”，又云“茂长子均”，与《晋书·裴秀传》异。</span>
冀州刺史。有高才远度，善言玄妙。事见荀粲、傅嘏、王弼、管辂诸传。
<span class="c2">◎潘眉曰：裴徽于《魏志》惟见《管辂传》，至如《傅嘏传》无裴徽，惟注引《傅子》有徽，非传也。荀粲、王弼，《魏志》皆无传，何劭作荀粲及王弼传。《荀粲传》引于《荀彧传》，《王弼传》引于《钟会传》，皆注也。若据陈《志》而言，则当云“徽事见《管辂传》”；若兼传、注而言，则当云见“荀彧、傅嘏、钟会、管辂诸传”；若据所出书而言，则当云见“荀粲、王弼、管辂传及《傅子》”。◎沈家本曰：裴注凡云见某传者，皆兼传、注而言，初不分析。此注惟“荀粲”当作“荀彧”耳。王弼附于钟会，故亦得称《王弼传》。但改“粲”为“彧”，于本书次序甚合，可无疑也。◎弼按：裴儁字奉先，潜弟，见《蜀志·孟光传》注引傅畅《裴氏家记》。</span>
徽长子黎，字伯宗，一名演，游击将军。次康，字仲豫，太子左卫率。次楷，字叔则，侍中中书令、光禄大夫、开府。次绰，字季舒，黄门侍郎，早卒，追赠长水校尉。康、楷、绰皆为名士，而楷才望最重。◎《晋诸公赞》曰：康有弘量，绰以明达为称，楷少与琅邪王戎俱为掾发名，钟会致之大将军司马文王曰：“裴楷清通，王戎简要。”文王即辟为掾，进历显位。谢鲲为《乐广传》，称楷儁朗有识具，当时独步。
<span class="c2">◎吴本、毛本“具”作“且”。◎《晋书·裴楷传》：楷明悟有识量，弱冠知名，尤精《老》、《易》。少与王戎齐名。为吏部郎，容仪俊爽，时人谓之玉人。出入宫省，见者肃然改容。武帝初登阼，探策以卜世数多少而得一。帝不悦，群臣失色，莫有言者。楷正容仪，和其声气，从容进曰：“臣闻天得一以清，地得一以宁，王侯得一以为天下贞。”武帝大悦，群臣皆称万岁。累迁散骑常侍，转侍中。与山涛、和峤并以圣德居位。帝尝问曰：“朕应天顺时，海内更始，天下风声，何得何失？”楷对曰：“陛下受命，四海承风，所以未比德于尧、舜者，但以贾充之徒尚在朝耳。方宜引天下贤人，以弘正道，不宜示人以私。”</span>
黎子苞，秦州刺史。康子纯，黄门侍郎。次盾，徐州刺史。次郃，
<span class="c2">◎郃，当作“邵”。◎《晋书·裴楷传》：盾弟邵，字道期。元帝为安东将军，以邵为长史，王导为司马，二人相与为深交。</span>
有器望。晋元帝为安东将军，郃为长史，侍中王旷与司马越书曰：“裴郃在此，虽不治事，然识量弘达，此下人士大敬附之。”次廓，中垒将军。楷子瓒，中书郎。
<span class="c2">◎《晋书·楷传》：瓒字国宝，风神高迈，见者皆敬之。</span>
次宪，豫州刺史。
<span class="c2">◎《晋书·楷传》：宪字景思。永嘉末，王浚为石勒所破，栆嵩等莫不谢罪军门，贡赂交错，惟宪及荀绰恬然私室。家有书百余袠，盐、米各十数斛而已。</span>
绰子遐，太傅主簿。
<span class="c2">◎《晋书·楷传》：遐善言玄理，常与河南郭象谈论，一坐嗟服。</span>
瓒、遐并有盛名，早卒。
<span class="c2">◎《晋书·楷传》：瓒为乱兵所害，遐为东海王越子毗所害。</span>
◎《晋诸公赞》称宪有清识。
<span class="c2">◎《晋书·楷传》：裴、王二族，盛于魏、晋之世，时人以为八裴方八王，徽比王祥，楷比王衍，康比王绥，绰比王澄，瓒比王敦，遐比王导，頠比王戎，邈比王玄云。</span>
◎《魏略》列传以徐福、严幹、李义、张既、游楚、梁习、赵俨、裴潜、韩宣、黄朗十人共卷，其既、习、俨、潜四人自有传，徐福事在《诸葛亮传》，游楚事在《张既传》。余幹等四人
<span class="c2">◎冯本、监本作“徐、韩”，宋本、元本作“余韩”，均误。◎卢明楷曰：幹等，即指下严幹、李义、韩宣、黄朗等四人也。且上文已云“徐福事在《诸葛亮传》”，不应又云“徐、韩”也。</span>
载之于后。严幹
<span class="c2">《书钞·九十五》引作“严韩”，《御览·五百四十二》引作“严翰”。</span>
字公仲，李义字孝懿，皆冯翊东县人也。
<span class="c2">◎赵一清曰：东县，临晋以东之县也。</span>
冯翊东县旧无冠族，故二人并单家，
<span class="c2">单家，单，寒也。</span>
其器性皆重厚。当中平末，同年二十余，幹好击剑，义好办护丧事。冯翊甲族桓、田、吉、郭
<span class="c2">宋本、元本、冯本、监本“田”误作“甲”。</span>
及故侍中郑文信等，颇以其各有器实，共纪识之。会三辅乱，人多流宕，而幹、义不去，与诸知故相浮沈，采樵自活。逮建安初，关中始开。诏分冯翊西数县为左内史郡，治高陵；以东数县为本郡，治临晋。
<span class="c2">◎钱大昕曰：刘昭注《续汉志》不载此事。◎何焯曰：时权置旋复，故司马氏不载。然刘注当补见。◎赵一清曰：长安之为内史郡，实始于秦。汉景帝因之，分左、右内史。武帝改三辅曰京兆尹、左冯翊、右扶风。《晋书·地理志》云魏改京兆尹为太守，冯翊、扶风各除左右，此是禅位后定制如此。当关中始开之时，分冯翊之西为左内史，东为本郡，其名则同于汉，其实则非也。高陵县，秦为左辅都尉治所，汉属左冯翊，三国魏改为高陵县，属京兆郡。临晋城在同州朝邑县西南二里，本晋邑，秦取其地，尝筑垒以临晋国，因名。汉属左冯翊，晋为冯翊郡治，盖承曹魏之制也。◎吴增僅曰：考《献帝起居注》建安十八年省州并郡，所载雍州统二十二郡内无左内史，知置郡未久即废也。◎又曰：汉时三辅诸县，凡以陵名者，皆陵寝所在，因以立县。魏氏受禅，于京兆之杜陵县则去陵为杜，于高陵县则改陵为陆，于扶风之平陵县则改为始平，意谓夷汉陵为平路耳。◎弼按：吴说似不尽然。霸陵、长陵、阳陵、安陵、茂陵，俱未改也。杜陵为后魏所改，见《地形志》，乃误以元魏为曹魏耳。◎《一统志》：高陵故城，今西安府高陵县西南。临晋故城，今陕西同州府治。</span>
义于县分当西属，义谓幹曰：“西县儿曹，不可与争坐席，今当共作方床耳。”遂相附结，皆仕东郡为右职。司隶辟幹，不至。岁终，郡举幹孝廉，义上计掾。义留京师，为平陵令，
<span class="c2">◎《一统志》：平陵故城，今西安府咸阳县西北十五里。</span>
迁冗从仆射，
<span class="c2">◎范《书·梁商传》有冗从仆射杜永，《续百官志》有中黄门冗从仆射。◎范《书·桓帝纪》：永寿三年，置冗从右仆射。</span>
遂历显职。逮魏封十郡，请义以为军祭酒，又为魏尚书左仆射。及文帝即位，拜谏议大夫、执金吾、卫尉，卒官。义子丰，字宣国，
<span class="c2">《夏侯玄传》作 “字安国”。</span>
见《夏侯玄传》。幹以孝廉拜蒲阪令，
<span class="c2">◎《郡国志》：司隶河东郡蒲坂。◎《一统志》：今山西蒲州府城东南。</span>
病，去官。复举至孝，为公车司马令。
<span class="c2">◎《续百官志》：公车司马令，一人，六百石，掌东南阙门。◎李祖楙曰：公车，门名。公车所在，因为名焉，见《光武纪》注。所说不同。公车门，或即南阙门也。</span>
为州所请，诏拜议郎，还参州事。会以建策捕高幹，又追录前讨郭援功，封武乡侯，
<span class="c2">此与《蜀志·诸葛亮传》诸葛亮所封之武乡侯当别为一地。《晋书·地理志》并州上党郡有武乡县，严幹立功在并州，其封邑当亦在并州之郡县。</span>
迁弘农太守。及马超反，幹郡近超，民人分散。超破，为汉阳太守。迁益州刺史，以道不通，黄初中，转为五官中郎将。明帝时，迁永安太仆，
<span class="c2">◎本志《后妃传》：明帝即位，尊文德郭后为皇太后，称永安宫。◎太后三卿，卫尉、太仆、少府，皆随太后宫为官号，位在九卿下。</span>
数岁卒。始，李义以直道推诚于人，故于时陈群等与之齐好。虽无他材力，而终仕进不顿踬。幹从破乱之后，更折节学问，特善《春秋公羊》。司隶钟繇不好《公羊》而好《左氏》，谓《左氏》为太官，而谓《公羊》为卖饼家，故数与幹共辩析长短。繇为人机捷，善持论，而幹讷口，临时屈无以应。繇谓幹曰：“公羊高竟为左丘明服矣。”幹曰：“直故吏为明使君服耳，公羊未肯也。”韩宣字景然，
<span class="c2">《书钞·五十四》作“字子景”。</span>
勃海人也。为人短小。建安中，丞相召署军谋掾，
<span class="c2">监本、官本“署”作“置”，误。</span>
冗散在邺。尝于邺出入宫，
<span class="c2">《御览》“出”作“步行”。</span>
于东掖门内与临菑侯植相遇。时天新雨，地有泥潦。宣欲避之，阂潦不得去，乃以扇自障，住于道边。植嫌宣既不去，又不为礼，乃驻车，使其常从问宣何官，宣云：“丞相军谋掾也。”植又问曰：“应得唐突列侯否？”宣曰： “《春秋》之义，王人虽微，列于诸侯之上，未闻宰士而为下士诸侯礼也。”植又曰：“即如所言，为人父吏，见其子应有礼否？”宣又曰：“于礼，臣、子一例也，而宣年又长。”植知其枝柱难穷，乃释去，具为太子言，以为辩。黄初中，为尚书郎，尝以职事当受罚于殿前，已缚，束杖未行。文帝辇过，问：“此为谁？”左右对曰：“尚书郎勃海韩宣也。”帝追念前临菑侯所说，乃寤曰：“是子建所道韩宣邪！”特原之，遂解其缚。时天大寒，宣前以当受杖，豫脱袴，缠裈面缚；及其原，裈腰不下，乃趋而去。帝目而送之，笑曰：“此家有瞻谛之士也。”后出为清河、东郡太守。明帝时，为尚书、大鸿胪，数岁卒。宣前后当官，在能否之间，然善以己恕人。始南阳韩暨以宿德在宣前为大鸿胪，暨为人贤，及宣在后亦称职，故鸿胪中为之语曰：“大鸿胪，小鸿胪，前后治行曷相如。”◎案《本志》，宣名都不见，惟《魏略》有此传，而《世语》列于名臣之流。◎黄朗字文达，沛郡人也。为人弘通有性实。父为本县卒，朗感其如此，抗志游学，由是为方国及其郡士大夫所礼异。特与东平右姓王惠阳为硕交，惠阳亲拜朗母于床下。朗始仕黄初中，为长吏，迁长安令，会丧母不赴，
<span class="c2">宋本、冯本“赴”作“对”。</span>
复为魏令，迁襄城典农中郎将、涿郡太守。以明帝时疾病卒。始朗为君长，自以父故，常忌不呼铃下伍伯，而呼其姓字，至于忿怒，亦终不言。朗既仕至二千石，而惠阳亦历长安令、酒泉太守。故时人谓惠阳外似粗疏而内坚密，能不顾朗之本末，事朗母如己母，为通度也。◎鱼豢曰：世称“君子之德其犹龙乎”，盖以其善变也。昔长安市侩有刘仲始者，一为市吏所辱，乃感激，蹋其尺折之，遂行学问，经门行修，流名海内。后以有道征，不肯就，众人归其高。余以为前世偶有此耳，而今徐、严复参之，若皆非似龙之志也，其何能至于此哉？李推至道，张工度主，韩见识异，黄能拔萃，各著根于石上，而垂阴乎千里，亦未为易也。游翁慷慨，展布腹心，全躯保郡，见延帝王，又放陆生，优游宴戏，
<span class="c2">何焯校改“戏”作“喜”。</span>
亦一实也。梁、赵及裴，虽张、杨不足，至于检己，老而益明，亦难能也。</span>

4. <span id="卷二十三·魏书二十三·和常杨杜赵裴传第二十三-裴潜-4"></span>
评曰：和洽清和幹理，常林素业纯固，杨俊人伦行义，杜袭温粹识统，赵俨刚毅有度，裴潜平恒贞幹，皆一世之美士也。至林能不系心于三司，以大夫告老，美矣哉！
<span class="c1">◎刘咸炘曰：此诸人皆扬历中外，而和、杜、赵、裴又皆自荆州归曹氏。◎又曰：此篇与下篇稍类叙之耳。此篇诸人，官皆至卿；下篇诸人，官皆至公。俱无大卓异，亦不甚关魏之盛衰也。◎弼按：高柔诸奏，皆关国计，宜分别论之。</span>
