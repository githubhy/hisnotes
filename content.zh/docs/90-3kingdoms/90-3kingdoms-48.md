---
weight: 49
title: 卷四十八·吴书三·三嗣主传第三
---

# 卷四十八·吴书三·三嗣主传第三

1. <span id="卷四十八·吴书三·三嗣主传第三-1"></span>
吴书三三嗣主传第三
三国志四十八

2. <span id="卷四十八·吴书三·三嗣主传第三-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">孙亮传、孙休传 校录：初晨一缕光</span>
<span class="c1">孙晧传·A、B、E 部分 校录：壮壮的越兮</span>
<span class="c1">孙晧传·C、D 部分 校录：le_minuit</span>
<span class="c1">复校：擎骥</span>

## 孙亮

1. <span id="卷四十八·吴书三·三嗣主传第三-孙亮-1"></span>
孙亮字子明，权少子也。权春秋高，而亮最少，故尤留意。姊全公主尝谮太子和子母，心自不安，
<span class="c1">宋本作“心不自安”。</span>
因倚权意，欲豫自结，数称述全尚女，劝为亮纳。
<span class="c1">◎官本《考证》曰：《御览》作“劝权为亮纳为妃”。◎弼按：从本传为是，观上下文自知。</span>
赤乌十三年，和废，权遂立亮为太子，以全氏为妃。

2. <span id="卷四十八·吴书三·三嗣主传第三-孙亮-2"></span>
太元元年夏，亮母潘氏立为皇后。冬，权寝疾，征大将军诸葛恪为太子太傅，会稽太守滕胤为太常，并受诏辅太子。明年四月，权薨，太子即尊号，
<span class="c1">◎何焯校改“号”作“位”。◎胡三省曰：即位时年十岁。</span>
大赦，改元。是岁，于魏嘉平四年也。

3. <span id="卷四十八·吴书三·三嗣主传第三-孙亮-3"></span>
闰月，
<span class="c1">◎何焯曰：“改元”下脱“建兴”二字，以后永安元年例之，则“闰月”上脱“建兴元年”，或尚有他文，未可知也。◎钱大昕说同。◎李龙官曰：未有嗣君改元而不书其纪元之理。◎潘眉曰：是年改元为建兴。诸葛恪以建兴元年作东兴堤，陆抗以建兴元年拜奋威将军，即此年也。《御览·一百十八》引《吴志》“大赦，改元建兴元年”，然则宋本有“建兴元年”四字，今本讹脱耳。◎沈家本曰：“大赦，改元”应在“闰月”之上，《御览》删“是岁”一句，故与改元相接。◎赵一清曰：○《晋书·五行志》：建兴元年九月，桃李华。○《鼎录》云：孙亮建兴元年于武昌铸一鼎，其文曰“镇山鼎”，小篆书，三足。◎杭世骏曰：《中华古今注》云：孙亮作金螭屏风，镂作《瑞应图》，一百二十种之祥物也。</span>
以恪为帝太傅，胤为卫将军领尚书事，上大将军吕岱为大司马，诸文武在位皆进爵班赏，冗官加等。冬十月，太傅恪率军遏巢湖，
<span class="c1">巢，音祖了反。
<span class="c2">◎巢湖在今安徽庐州府巢县西十里，详见《魏志·武纪》建安二十二年及《明纪》青龙二年。◎潘眉曰：○《郡县志》：巢湖在巢县西五十里，周迴五百里，南出于东关口合肥界，东南有石渠，凿山通水，是名关口，一号东兴。其地高峻险狭，实守厄之所，天下有事，是必争之地。</span>
</span>
城东兴，
<span class="c1">东兴，今安徽和州含山县西南七十里，濡须坞之北，与庐州府巢县接界，详见《魏志·齐王纪》嘉平四年。</span>
使将军全端守西城，都尉留略守东城。
<span class="c1">◎胡三省曰：○留，姓也。《汉功臣表》有彊圉侯留盻。○《姓谱》曰：卫大夫留封人之后，汉末避地会稽，遂居东阳，为郡豪族。</span>
十二月朔丙申，大风雷电，魏使将军诸葛诞、胡遵等步骑七万围东兴，将军王昶攻南郡，毌丘俭向武昌。甲寅，恪以大兵赴敌。戊午，兵及东兴，交战，大破魏军，杀将军韩综、桓嘉等。
<span class="c1">此所谓东关之役也，互见《魏志·齐王纪》嘉平四年及注引《汉晋春秋》，又详见本志《诸葛恪传》。韩综事见《孙权传》黄武六年，又见《韩当传》。</span>
是月，雷雨，天灾武昌端门；改作端门，又灾内殿。
<span class="c1">◎侯康曰：○《晋书·五行志上》云：门者，号令所出。殿者，听政之所。是时诸葛恪执政，而矜慢放肆，孙峻总禁旅而险害终著。武昌，孙氏尊号所始，天戒若曰宜除其贵要之首者。恪果丧众殄人，峻授政于綝，綝废亮也。◎或曰：孙权毁撤武昌以增太初宫，诸葛恪有迁都意，更起门殿，事非时宜，故见灾也。</span>
<span class="c1">◎臣松之案：孙权赤乌十年，诏徙武昌宫材瓦，以缮治建康宫，而此犹有端门内殿。◎《吴录》云：
<span class="c2">元本、冯本“吴”作“实”，误。</span>
诸葛恪有迁都意，更起武昌宫。今所灾者恪所新作。</span>

4. <span id="卷四十八·吴书三·三嗣主传第三-孙亮-4"></span>
二年
<span class="c1">◎赵一清曰：○《刀剑录》：孙亮以建兴二年铸一剑，文曰“流光”，小篆书。○《寰宇记》卷一百十二：凤栖山在鄂州武昌县西北二百二十五里，吴建兴年中，凤皇降此山，因名。山有石鼓，鸣则雨。</span>
春正月丙寅，立皇后全氏，大赦。庚午，王昶等皆退。二月，军还自东兴，大行封赏。三月，恪率军伐魏。夏四月，围新城，
<span class="c1">合肥新城也。</span>
大疫，兵卒死者大半。
<span class="c1">宋本、毛本“大”作“太”。</span>
秋八月，恪引军还。
<span class="c1">详见《恪传》。</span>
冬十月，大飨。武卫将军孙峻伏兵杀恪于殿堂。大赦。以峻为丞相，封富春侯。
<span class="c1">富春，见《孙坚传》。</span>
十一月，有大鸟五见于春申，
<span class="c1">◎赵一清曰：○《史记·春申君传》：考烈王元年，以黄歇为相，封春申君，赐淮北地十二县。后歇请封于江东，因城故吴墟以为都邑。○一清案：春申本以蕲春、申、息得名，至徙江东，城故吴墟，则今苏州也。松江之黄浦，一名春申浦，盖亦以歇得名。</span>
明年改元。
<span class="c1">◎陈景云曰：黄龙二年，会稽言嘉禾生，改明年元。孙晧建衡三年，西苑言凤凰集，改明年元。此亦当作“改明年元”。</span>

5. <span id="卷四十八·吴书三·三嗣主传第三-孙亮-5"></span>
五凤元年
<span class="c1">魏正元元年。</span>
夏，大水。
<span class="c1">◎赵一清曰：○《晋书·五行志》：夏，大水。亮即位四年，乃立权庙，又终吴世，不上祖宗之号，不修严父之礼，昭穆之数有阙。亮及休、晧又并废二郊，不秩群神。此简宗庙不祭祀之罚也。又是时孙峻专政，阴胜阳之应乎！</span>
秋，吴侯英谋杀峻，觉，英自杀。
<span class="c1">英为太子登次子，封吴侯，见《登传》。司马桓虑谋杀峻立英，事觉见杀，见《登传》注引《吴历》。</span>
冬十一月，星茀于斗、牛。
<span class="c1">◎赵一清曰：此即王肃所指蚩尤之旗也，占验在魏正元元年。</span>
<span class="c1">◎《江表传》曰：是岁交阯稗草化为稻。
<span class="c2">◎赵一清曰：○《晋书·五行志》：是六月，占曰：“昔三苗将亡，五谷变种，此草妖也。”其后亮废。</span>
</span>

6. <span id="卷四十八·吴书三·三嗣主传第三-孙亮-6"></span>
二年春正月，魏镇东大将军毌丘俭、前将军文钦以淮南之众西入，战于乐嘉。
<span class="c1">乐嘉在今河南陈州府商水县东北四十里，见《魏志·高贵乡公纪》正元二年。</span>
闰月壬辰，峻及骠骑将军吕据、左将军留赞率兵袭寿春，
<span class="c1">寿春，今安徽凤阳府寿州治。</span>
军及东兴，闻钦等败。壬寅，兵进于橐皋，
<span class="c1">◎胡三省曰：○橐皋在庐江居巢县。《春秋》“会吴于橐皋”，即其地。今曰柘皋，在濡虚北。余按班《志》，橐皋县属九江郡。孟康音拓姑。○杜预曰：在淮南逡遒县东南。○陆德明云：橐，章夜翻，又音讬。◎《一统志》：橐皋故城，今安徽庐州府巢县西北。◎《方舆纪要》：今巢县西北六十里拓皋镇。◎谢鍾英曰：县汉末所立，魏、吴境上为隙地。</span>
钦诣峻降，淮南余众数万口来奔。魏诸葛诞入寿春，峻引军还。二月，及魏将军曹珍遇于高亭，
<span class="c1">◎谢鍾英曰：高亭当与橐皋相近。</span>
交战，珍败绩。留赞为诞别将蒋班所败于菰陂，
<span class="c1">元本、冯本脱去“赞为”二字，误。留赞事见《孙峻传》注引《吴书》，又见《魏志·诸葛诞传》。</span>
赞及将军孙楞、蒋修等皆遇害。三月，使镇南将军朱异袭安丰，
<span class="c1">安丰在今安徽颖州府霍丘县西南，见《魏志·齐王纪》嘉平五年及《王基传》、《毌丘俭传》。</span>
不克。秋七月，将军孙仪、张怡、林恂等谋杀峻，
<span class="c1">◎何焯校改“张”作“孙”。◎弼按：《通鉴》作“张怡”。</span>
发觉，仪自杀，恂等伏辜。阳羡离里山大石自立。
<span class="c1">◎阳羡离里山见《孙权传》卷首，又见《孙晧传》天玺元年。◎潘眉曰：○离里，当为“离墨”，古仙人名也。离墨山一名国山。◎张寿昌曰：○《明统志》：国山本名离墨山，有九岑相连，亦名升山。○沈敕《荆溪外纪》云：孙亮五凤二年，离墨山大石自立。○慎蒙《名山纪胜》云：离墨山石无故自立。○并作“离墨”。◎赵一清曰：○《宋书·五行志》引京房《易传》云：“庶士为天子之祥也。”其说曰：“石立于山，同姓；平地，异姓。”干宝以为孙晧承废故之家得位，其应也。或曰孙休见立之祥也。</span>
使卫尉冯朝城广陵，
<span class="c1">◎冯朝子纯见《妃嫔传·何姬传》注引《江表传》。◎胡三省曰：魏之广陵郡治淮阴，汉之广陵废而不治。◎赵一清曰：○《孙峻传》云：峻欲城广陵，朝臣知其不可城，而畏之莫敢言。唯滕胤谏止，不从，而功竟不就。○一清案：广陵城在扬州府城东北，秦置县，汉因之，吴王濞都此。○刘昭曰：濞筑广陵城周十四里半，后江都国及广陵国皆治焉。后汉为广陵郡治，三国魏移郡治淮阴，而以故城为边邑，后入于吴。晋灭吴，广陵郡仍治淮阴。○《宋书·州郡志》：临淮太守属县广陵令，前汉属泗水，后汉属广陵，三国时废，太康二年又立，属广陵。○然则吴时始终不得居其城邑，吴穰为太守，亦虚有其号耳。</span>
拜将军吴穰为广陵太守，留略为东海太守。
<span class="c1">◎赵一清曰：《孙晧传》是南海太守，且东海郡属徐州，吴时亦不得有其地，此“东海”是“南海”之误。◎弼按：《孙晧传》作“刘略”。</span>
是岁大旱。十二月，作太庙。
<span class="c1">◎《通鉴》：初，吴大帝不立太庙，以武烈尝为长沙太守，立庙于临湘，使太守奉祠而已。冬十二月，始作太庙于建业，尊大帝为太祖。◎胡注：吴大帝谥其父坚曰武烈皇帝。长沙郡治临湘县。</span>
以冯朝为监军使者，督徐州诸军事，民饥，军士怨畔。

7. <span id="卷四十八·吴书三·三嗣主传第三-孙亮-7"></span>
太平元年
<span class="c1">魏甘露元年。</span>
春
<span class="c1">◎《吴历》曰：正月，为权立庙，
<span class="c2">元本、冯本“权”作 “鍾”。</span>
称太祖庙。
<span class="c2">◎何焯曰：《吴历》作“为鍾立庙”。孙坚父名鍾，见《宋书·志》。然北宋诸本皆作“权”字。◎弼按：○《孙坚传》注引《吴录》云：尊坚庙曰始祖。○既尊坚为始祖，自不得称坚父鍾为太祖也。◎周寿昌曰：○《宋书·礼志》：正月，于宫东立权庙，既不在宫南，又无昭穆之序。○案：《吴历》在此年，《宋书》则云“亮即位之明年”。</span>
</span>
二月朔，建业火。峻用征北大将军文钦计，将征魏。八月，先遣钦及骠骑将军吕据、车骑将军刘纂、镇南朱异、前将军唐咨军自江都入淮、泗。
<span class="c1">◎江都，今江苏扬州府江都县西南，见《孙策传》。◎胡三省曰：江都县属广陵郡，此自邗沟入淮，自淮入泗也。</span>
九月丁亥，峻卒，以从弟偏将军綝为侍中、武卫将军，领中外诸军事，召还据等。闻綝代峻，大怒。
<span class="c1">◎陈浩曰：按文义似应作“召还据等。据等闻綝代峻，大怒”，应重书“据等”二字。◎赵一清曰： “闻”字上落一“据”字，盖不服者唯一吕据，故綝遣告钦、咨取之，而据独受其败也。◎弼按：赵说是。《通鉴》作“召吕据等还”。</span>
己丑，大司马吕岱卒。壬辰，太白犯南斗。据、钦、咨等表荐卫将军滕胤为丞相，綝不听。癸卯，更以胤为大司马，代吕岱驻武昌。据引兵还，欲讨綝。綝遣使以诏书告喻钦、咨等，使取据。
<span class="c1">冯本“喻”作“谕”。</span>
冬十月丁未，遣孙宪及丁奉、施宽等以舟兵逆据于江都，
<span class="c1">◎康发祥曰：○《孙綝传》云：遣以兄虑将兵逆据于江都。○逆据事一而人不同，且孙虑于嘉禾元年已卒，岂“虑”即“宪”字之讹邪？◎弼按：当作“宪”，说见《孙綝传》。</span>
遣将军刘丞督步骑攻胤，胤兵败夷灭。己酉，大赦，改年。
<span class="c1">◎或校改作“改元”。◎按：后多称“改年”。</span>
辛亥，获吕据于新州。
<span class="c1">◎赵一清曰：○《方舆纪要》卷二十：新州今之珠金沙也，在江宁府北四十里，一云在京口西大江中。○一清案：《吕据》及《孙綝传》皆有“逆据江都”之文，则谓在京口西者近是。◎沈家本曰：《据传》云“据自杀”，与此异。◎弼按：或先获据，而据后自杀。</span>
十一月，以綝为大将军、假节，封永康侯。
<span class="c1">◎潘眉曰：永康侯，当依本传作“永宁侯”。时张布封永康侯。永康，吴新立。永宁，汉旧县，吴属临海。</span>
孙宪与将军王惇谋杀綝，事觉，綝杀惇，迫宪令自杀。十二月，使五官中郎将刁玄告乱于蜀。
<span class="c1">◎刁玄事见《孙晧传》建衡三年。◎胡三省曰：○《姓谱》：刁姓，齐大夫竖刁之后。○予按：竖刁安得有后？《汉书·货殖传》有刁閒。</span>

8. <span id="卷四十八·吴书三·三嗣主传第三-孙亮-8"></span>
二年
<span class="c1">元本、冯本误作“三年”，又误不提行。</span>
春二月甲寅，大雨，震电。乙卯，雪，大寒。
<span class="c1">◎侯康曰：○《晋书·五行志》云：天戒若曰为君失时，贼臣将起。先震电而后雪者，阴见间隙，起而胜阳，逆弑之祸将成也。亮不悟，寻见废。此与《春秋》鲁隐同。</span>
以长沙东部为湘东郡，西部为衡阳郡，
<span class="c1">◎长沙郡治临湘，见《孙坚传》。◎《晋书·地理志》：湘东郡治酃。◎《宋书·州郡志》：湘东太守，吴孙亮太平二年分长沙东部都尉立。衡阳内史，分长沙西部都尉立。◎《水经·湘水注》：承水至湘东临承县北，东注于湘，谓之承口。临承即故酃县也，县即湘东郡治也。郡旧治在湘水东，故以名郡。◎又云：湘水又东北迳湘南县东，衡阳郡治，吴孙亮分长沙西部立，治湘南。太守何承天徙治湘西矣。◎《一统志》：酃县故城，今湖南衡州府清泉县东十二里。湘南故城，今湖南长沙府湘潭县西六十里。</span>
会稽东部为临海郡，
<span class="c1">会稽郡治山阴，见《孙坚传》。临海郡治章安，见《孙权传》黄武四年、太元元年。</span>
豫章东部为临川郡。
<span class="c1">◎豫章郡治南昌，见《孙策传》。◎《宋书·州郡志》：临川内史，吴孙亮太平二年分豫章东部都尉立。◎洪亮吉曰：○《记纂渊海》：吴临川郡治南城。◎《一统志》：南城故城，今江西建昌府南城县东南。◎吴增僅曰：此与《朱然传》、《周鲂传》之临川同名异地，详见《朱然传》、《周鲂传》。</span>
夏四月，亮临正殿，大赦，始亲政事。綝所表奏，多见难问，又科兵子弟年十八已下、十五已上，得三千余人，
<span class="c1">◎胡三省曰：科，程也。程其长短小大也。或曰“科”当作“料”，音聊，量度也。</span>
选大将子弟年少有勇力者为之将帅。亮曰：“吾立此军，欲与之俱长。”日于苑中习焉。
<span class="c1">◎《吴历》曰：亮数出中书视孙权旧事，问左右侍臣：“先帝数有特制，
<span class="c2">◎胡三省曰：特制，谓特出上意，以手诏宣行也。</span>
今大将军问事，
<span class="c2">◎胡三省曰：问事，犹言奏事。不言奏者，自卑挹之意。</span>
但令我书可邪！”
<span class="c2">◎胡三省曰：书可，画可也。</span>
亮后出西苑，方食生梅，
<span class="c2">《通鉴》“方”作“尝”。</span>
使黄门至中藏取蜜渍梅，
<span class="c2">◎胡三省曰：中藏，中藏府也，掌币帛金银诸货物。蜜，蜂糖也。藏，徂浪翻。</span>
蜜中有鼠矢，召问藏吏，藏吏叩头。
<span class="c2">宋本、冯本、毛本“叩”作“扣”，误。</span>
亮问吏曰：“黄门从汝求蜜邪？”吏曰：“向求，
<span class="c2">◎胡三省曰：谓向者尝求蜜也。</span>
实不敢与。”黄门不服，侍中刁玄、张邠启：“黄门、藏吏辞语不同，请付狱推尽。”亮曰：“此易知耳。”令破鼠矢，矢里燥。
<span class="c2">《通鉴》“里”作“中”。</span>
亮大笑谓玄、邠曰：“若矢先在蜜中，中外当俱湿，今外湿里燥，必是黄门所为。”黄门首服，左右莫不惊悚。◎《江表传》曰：亮使黄门以银碗并盖就中藏吏取交州所献甘蔗餳。
<span class="c2">◎宋本、冯本“餳”作“ ”，误。◎何焯曰：此时已有甘蔗餳，而言唐时始自蜀僧作之，何其谬也！</span>
黄门先恨藏吏，以鼠矢投餳中，启言藏吏不谨。亮呼吏持餳器入，问曰：“此器既盖之，且有掩覆，无缘有此，黄门将有恨于汝邪？”吏叩头曰：“尝从某求宫中莞席，宫席有数，不敢与。”亮曰：“必是此也。”覆问黄门，具首伏。即于目前加髡鞭，斥付外署。◎臣松之以为：鼠矢新者，亦表里皆湿。黄门取新矢则无以得其奸也，缘遇燥矢，故成亮之慧。
<span class="c2">◎宋本、冯本“慧”作“惠”。◎官本《考证》曰：今从毛本作“慧”，然晋、宋以下史“慧”、“惠”多通用。</span>
然犹谓《吴历》此言，不如《江表传》为实也。
<span class="c2">◎梁章钜曰：此注传闻异辞，而裴松之以为鼠矢新者亦表里皆湿，缘遇燥矢，故成亮之慧，则未见其必然也。◎顾千里曰：亮辨鼠矢燥湿，黄门本不料及此，况新矢岂仓卒可觅？松之此论苛矣。</span>
</span>

9. <span id="卷四十八·吴书三·三嗣主传第三-孙亮-9"></span>
五月，魏征东大将军诸葛诞以淮南之众保寿春城，遣将军朱成称臣上疏，又遣子靓、长史吴纲诸牙门子弟为质。
<span class="c1">◎胡三省曰：牙门诸将之子弟也。</span>
六月，使文钦、唐咨、全端等步骑三万救诞。
<span class="c1">冯本“三”作“二”，误。</span>
朱异自虎林率众袭夏口，
<span class="c1">虎林，今安徽池州府贵池县西，见《孙权传》太元二年。夏口，今汉口，见《魏志·武纪》建安十三年。</span>
夏口督孙壹奔魏。秋七月，綝率众救寿春，次于镬里，
<span class="c1">◎胡三省曰：后吴主责孙綝以留湖中，不上岸一步，则镬里当在巢县界。◎《方舆纪要》：今巢县西北，濒焦湖。◎谢鍾英曰：今柘皋东南，濒巢湖。◎吴熙载曰：今安徽庐州府巢县。</span>
朱异至自夏口，綝使异为前部督，与丁奉等将介士五万解围。八月，会稽南部反，杀都尉。鄱阳、新都民为乱，
<span class="c1">鄱阳郡治鄱阳，见《孙权传》建安八年。新都郡治始新。始新，见《孙权传》建安十三年及赤乌六年。新都郡在鄱阳郡之东，二郡连界。谢鍾英谓新都为鄱阳属县，又云地缺，均误。《钟离牧传》云“会建安、鄱阳、新都三郡山民作乱”，可证其为郡，非县也。</span>
廷尉丁密、步兵校尉郑胄、
<span class="c1">毛本“步”误作“部”，监本、官本“胄”误作“曹”。郑胄事见《孙权传》赤乌二年注引《文士传》。</span>
将军钟离牧率军讨之。
<span class="c1">互见《牧传》。</span>
朱异以军士乏食引还，綝大怒，九月朔己巳，杀异于镬里。辛未，綝自镬里还建业。
<span class="c1">◎胡三省曰：寿春之围已固，虽使周瑜、吕蒙、陆逊复生，不能解也。若孙綝能举荆、扬之众，出襄阳以向宛、洛，寿春城下之兵必分归以自救，诸葛诞、文钦等于此时决围力战，犹庶几焉。◎弼按：○《綝传》亦云：綝既不能拔出诞，而丧败士众，自戮名将，莫不怨之。</span>
甲申，大赦。十一月，全绪子祎、仪以其母奔魏。
<span class="c1">互见《魏志·钟会传》。</span>
十二月，全端、怿等自寿春城诣司马文王。

10. <span id="卷四十八·吴书三·三嗣主传第三-孙亮-10"></span>
三年春正月，诸葛诞杀文钦。三月，司马文王克寿春，诞及左右战死，将吏已下皆降。秋七月，封故齐王奋为章安侯。
<span class="c1">章安，见《孙权传》黄武四年。</span>
诏州郡伐宫材。
<span class="c1">冯本、毛本“宫”作“官”。</span>
自八月沈阴不雨四十余日。亮以綝专恣，与太常全尚，将军刘丞
<span class="c1">《孙綝传》作“刘承”，《通鉴》作“丞”。</span>
谋诛綝。九月戊午，綝以兵取尚，遣弟恩攻杀丞于苍龙门外，召大臣会宫门，黜亮为会稽王，时年十六。
<span class="c1">详见《孙綝传》。亮在位七年，即位时年仅十岁。孙权立此幼子当国，可谓老耄昏愦矣。亮为会稽王二年，废为侯官侯，自杀，死时年十八。如不立为帝，或不至速死，可哀也。</span>

## 孙休

1. <span id="卷四十八·吴书三·三嗣主传第三-孙休-1"></span>
孙休字子烈，权第六子。
<span class="c1">孙权七子，登、虑、和、霸、奋、休、亮。南阳王夫人生休。</span>
年十三，从中书郎射慈、郎中盛冲受学。
<span class="c1">◎陈景云曰：射慈，疑“谢慈”，见《孙奋传》裴注。慈为硕儒，故休从授学。◎钱大昭曰：《孙奋传》“傅相谢慈”，疑即此“射慈”也。“射”、 “谢”古字通用。◎李慈铭曰：○《经典释文·序录》：射慈字孝宗，彭城人，吴中书侍郎、齐王傅，著《礼记音》一卷。而《孙奋传》云“傅相谢慈等谏奋，奋杀之”，注云“慈字孝宗，彭城人，见《礼论》，撰《丧服图》及《变除》行于世”，奋初封齐王，是射慈、谢慈为一人矣。○陈氏景云谓射氏系出北地，当孙吴之世，不闻有并、凉旧姓仕于江东者，当依《孙奋传》作“谢慈”为是。然陆氏何以亦作“射慈”，此当阙疑。◎姚振宗曰：○《广韵》射字注：射，又姓。○《三辅决录》曰：汉末大鸿胪射咸本姓谢名服，天子以为出征，姓谢名服不详，改之为射氏，名咸。○今按《吴志》，一作“射慈”，一作“谢慈”，自来传写莫衷一是，而射出于谢从可知矣。◎弼按：改“谢”为“射”，见《蜀志·先主传》建安二十四年注，互见《孙奋传》注。孙休死于永安七年，年三十，当生于嘉禾四年。年十三受学时为赤乌十年，太元二年封琅邪王时年十八，即位时年二十四。</span>
太元二年正月，封琅邪王，居虎林。
<span class="c1">虎林，见《孙权传》。</span>
四月，权薨，休弟亮承统，诸葛恪秉政，不欲诸王在滨江兵马之地，徙休于丹阳郡。太守李衡数以事侵休，休上书乞徙他郡，诏徙会稽。居数岁，梦乘龙上天，顾不见尾，觉而异之。孙亮废，己未，孙綝使宗正孙楷与中书郎董朝迎休。
<span class="c1">◎胡三省曰：楷以吴同姓为宗正。中书郎，即晋中书侍郎之职。</span>
休初闻问，意疑，楷、朝具述綝等所以奉迎本意，留一日二夜，遂发。十月戊寅，行至曲阿，
<span class="c1">曲阿，吴曰云阳，今江苏镇江府丹阳县治，见《孙策传》。</span>
有老公干休叩头曰：
<span class="c1">◎冯本、毛本“干”作“于”，误。◎康发祥曰：今人以阉人之老者为老公，其本于此乎？</span>
“事久变生，天下喁喁，
<span class="c1">◎胡三省曰：喁，鱼容翻。◎师古曰：喁喁，众口向上也。又相应和声。</span>
愿陛下速行。”休善之，
<span class="c1">孙綝曰：“初废少主时，多劝吾自为之者。”见《綝传》。綝欲入宫图为不轨，见《虞翻传》注。所谓事久变生也。</span>
是日进及布塞亭。
<span class="c1">◎吴熙载曰：（宜）〈亭〉在江苏江宁府句容县。</span>
武卫将军恩行丞相事，率百僚以乘舆法驾迎于永昌亭，
<span class="c1">◎《方舆纪要》：在江宁府东。◎吴熙载曰：在上元县东。</span>
筑宫，以武帐为便殿，设御座。己卯，休至，望便殿止住，使孙楷先见恩。楷还，休乘辇进，群臣再拜称臣。休升便殿，谦不即御坐，止东厢。户曹尚书前即阶下赞奏，丞相奉玺符。休三让，群臣三请。休曰：“将相诸侯咸推寡人，寡人敢不承受玺符。”群臣以次奉引，休就乘舆，百官陪位，綝以兵千人迎于半野，
<span class="c1">◎赵一清曰：《太平寰宇记》卷九十云：土山在升州上元县南三十里，山无岩石，有林木台观娱游之所，即半野也。</span>
拜于道侧，休下车答拜。即日，御正殿，大赦，改元。是岁，于魏甘露三年也。
<span class="c1">蜀景耀元年。</span>

2. <span id="卷四十八·吴书三·三嗣主传第三-孙休-2"></span>
永安元年
<span class="c1">◎周寿昌曰：蜀昭烈帝崩于永安宫，而吴孙休即位，以永安纪元，盖以敌国事秘，未得闻之也。</span>
冬十月壬午，诏曰：“夫褒德赏功，古今通义。其以大将军綝为丞相、荆州牧，增食五县。
<span class="c1">◎《孙綝传》载诏语，较此为详。◎胡三省曰：綝迁大将军，封永宁侯。今休以援立之功，增其封邑。</span>
武卫将军恩为御史大夫、
<span class="c1">◎钱大昭曰：大帝时未见有御史大夫之职，孙休时盖特置，以宠异孙恩耳。至五年，又以廷尉丁密、光禄勋孟宗为左、右御史大夫。</span>
卫将军、中军督，封县侯。威远将军授
<span class="c1">按《孙綝传》，“授”当作“据”。</span>
为右将军、县侯。偏将军幹杂号将军、亭侯。
<span class="c1">孙綝兄弟五人：綝、恩、据、幹、闿，一门五侯，皆典禁兵，见《綝传》。</span>
长水校尉张布辅导勤劳，以布为辅义将军，封永康侯。
<span class="c1">◎沈《志》：东阳太守，永康令，赤乌八年分乌伤、上浦立。◎《方舆纪要》：今浙江金华府永康县治。</span>
董朝亲迎，封为乡侯。”又诏曰：“丹阳太守李衡，以往事之嫌，自拘有司。夫射钩斩袪，在君为君，
<span class="c1">齐桓公与公子纠争国，管仲射桓公，中带钩。子纠死，桓公以管仲为相，遂霸诸侯。晋献公使寺人披伐蒲，公子重耳踰垣而走，披斩其祛。及重耳反国，与披谋国事，发吕却之谋，荐赵衰守原。</span>
遣衡还郡，勿令自疑。”
<span class="c1">◎王应麟曰：孙休之遣李衡，有高帝之风度，吴之贤君也。</span>
<span class="c1">◎《襄阳记》曰：衡字叔平，本襄阳卒家子也，汉末入吴为武昌庶民。闻羊衟有人物之鉴，
<span class="c2">羊衟事见《孙权传》赤乌二年。</span>
往干之，衟曰：“多事之世，尚书剧曹郎才也。”是时校事吕壹
<span class="c2">监本、官本作“校事郎”，“郎”字衍。</span>
操弄权柄，大臣畏偪，莫有敢言，衟曰：“非李衡无能困之者。”遂共荐为郎。权引见，衡口陈壹奸短数千言，权有愧色。数月，壹被诛，而衡大见显擢。后常为诸葛恪司马，幹恪府事。恪被诛，求为丹阳太守。时孙休在郡治，衡数以法绳之。妻习氏每谏衡，
<span class="c2">◎胡三省曰：习，姓。按《风俗通》，汉有外黄令习一。◎弼按：习氏为襄阳巨族。◎侯康曰：《御览·四百四十四》引《襄阳耆旧记》称羊衟劝衡筮仕，以女配之。则衡妻乃羊氏也，习氏岂再娶邪？</span>
衡不从。会休立，衡忧惧，谓妻曰：“不用卿言，以至于此。”遂欲奔魏。妻曰：“不可。君本庶民耳，先帝相拔过重，既数作无礼，而复逆自猜嫌，逃叛求活，以此北归，何面见中国人乎？”衡曰： “计何所出？”妻曰：“琅邪王素好善慕名，方欲自显于天下，终不以私嫌杀君明矣。可自囚诣狱，表列前失，显求受罪。如此，乃当逆见优饶，
<span class="c2">◎胡三省曰：逆，迎也。言将优加其宫以饶益之。</span>
非但直活而已。”衡从之，果得无患，又加威远将军，援以棨戟。
<span class="c2">◎《续汉志·舆服志》：公以下至两千石骑吏四人，千石以下至三百石县长二人，皆带剑，持棨戟，为前列。◎范《书·郭躬传》：躬曰：“汉制，棨戟即为斧钺。”◎《杜诗传》：世祖召见，赐以棨戟。◎章怀注：○《汉杂事》曰：汉制，假棨戟以代斧钺。○崔豹《古今注》曰：棨戟，前驰之器也，以木为之。后代刻伪，无复典刑，以赤油韬之，亦谓之油戟，亦曰棨戟。王公以下通用之以前驱也。◎胡三省曰：果如习氏所料。</span>
衡每欲治家，妻辄不听，后密遣客十人于武陵龙阳汎洲上作宅，种甘橘千株。
<span class="c2">◎武陵郡，见《孙策传》。龙阳，吴立，属武陵，见沈《志》。◎赵一清曰：汎洲，《水经注》作“汜洲”，是也。◎顾祖禹曰：常德府龙阳县，后汉为汉寿县地，吴析置，属武陵郡。汜州在县西五十里，长二十里，吴李衡种橘其上，因名橘洲，亦谓之柑洲。</span>
临死，敕儿曰：“汝母恶我治家，故穷如是。然吾州里有千头木奴，
<span class="c2">武陵、襄阳同属荆州，故曰州里。</span>
不责汝衣食，岁上一匹绢，亦可足用耳。”衡亡后二十余日，
<span class="c2">宋本无“余”字。</span>
儿以白母，母曰：“此当是种甘橘也，汝家失十户客来七八年，必汝父遣为宅。汝父恒称太史公言，‘江陵千树橘，当封君家。’
<span class="c2">此《史记·货殖传》语，谓其人与千户侯等。</span>
吾答曰：‘且人患无德义，不患不富，若贵而能贫，方好耳，用此何为！’”吴末，衡甘橘成，岁得绢数千匹，家道殷足。
<span class="c2">◎李安溪曰：食母之贤，资父之橘。</span>
晋咸康中，其宅址枯树犹在。
<span class="c2">◎韩慕庐曰：橘奴何在？妻言哲矣。</span>
</span>
己丑，封孙晧为乌程侯，
<span class="c1">◎杭世骏曰：○《万历湖州府志》：乌程侯井在府西，吴孙晧为侯时所凿。◎赵一清曰：○《寰宇记》卷九十四引《括地志》云：乌程东北有孙晧井一所，口圆径一丈六尺。</span>
晧弟德钱唐侯，谦永安侯。
<span class="c1">◎乌程、钱唐，均见《孙坚传》。◎沈《志》：永安，吴分乌程、余杭二县立。◎谢鍾英曰：○《吴兴记》：兴平二年，太守许贡奏分乌程为永安。○《寰宇记》：分乌程之余不乡立，即武康县。○《方舆纪要》：今浙江湖州府武康县治。</span>
<span class="c1">◎《江表传》曰：群臣奏立皇后、太子，诏曰：“朕以寡德，奉承洪业，莅事日浅，恩泽未敷，加后妃之号，
<span class="c2">《通鉴》无“加”字。</span>
嗣子之位，非所急也。”有司又固请，休谦虚不许。</span>

3. <span id="卷四十八·吴书三·三嗣主传第三-孙休-3"></span>
十一月甲午，风四转五复，
<span class="c1">◎周寿昌曰：四转五复，殆即今之所谓旋风也。</span>
蒙雾连日。綝一门五侯皆典禁兵，权倾人主，有所陈述，敬而不违，于是益恣。休恐其有变，数加赏赐。丙申，诏曰：“大将军忠款内发，
<span class="c1">冯本“款”作“敬”。</span>
首建大计以安社稷，卿士内外，咸赞其议，并有勋劳。昔霍光定计，百僚同心，无复是过。亟案前日与议定策告庙人名，依故事应加爵位者，促施行之。”戊戌，诏曰：“大将军掌中外诸军事，事统烦多，其加卫将军御史大夫恩侍中，与大将军分省诸事。”
<span class="c1">◎胡三省曰：分綝之权也。</span>
壬子，诏曰：“诸吏家有五人三人兼重为役，父兄在都，子弟给郡县吏，既出限米，军出又从，至于家事无经护者，朕甚愍之。其有五人三人为役，听其父兄所欲留，为留一人，除其米限，军出不从。”
<span class="c1">藉收人心。</span>
又曰：“诸将吏奉迎陪位在永昌亭者，皆加位一级。”
<span class="c1">安綝之心。</span>
顷之，休闻綝逆谋，阴与张布图计。
<span class="c1">◎康发祥曰：据《丁奉传》，诛綝谋成于奉，不应称布而遗奉。</span>
十二月戊辰腊，百僚朝贺，公卿升殿，诏武士缚綝，即日伏诛。
<span class="c1">◎互见《孙綝传》。◎王应麟曰：孙休之讨孙綝，有叔孙昭子之断。◎赵一清曰：○《晋书·五行志》：十二月丁卯夜，有大风发木扬沙，明日綝诛。</span>
己巳，诏以左将军张布讨奸臣，加布为中军督，封布弟惇为都亭侯，给兵三百人，惇弟恂为校尉。

4. <span id="卷四十八·吴书三·三嗣主传第三-孙休-4"></span>
诏曰：“古者建国，教学为先，所以道世治性，为时养器也。自建兴以来，
<span class="c1">孙亮即位，改元建兴，见前。</span>
时事多故，吏民颇以目前趋务，去本就末，不循古道。夫所尚不惇，则伤化败俗。其案古置学官，立五经博士，核取应选，加其宠禄，科见吏之中及将吏子弟有志好者，各令就业。一岁课试，差其品第，加以位赏。使见之者乐其荣，闻之者羡其誉。以敦王化，以隆风俗。”

5. <span id="卷四十八·吴书三·三嗣主传第三-孙休-5"></span>
二年春正月，震电。三月，备九卿官，诏曰：“朕以不德，托于王公之上，夙夜战战，忘寝与食。今欲偃武修文，以崇大化。推此之道，当由士民之赡，必须农桑。《管子》有言： ‘仓廪实，知礼节；衣食足，知荣辱。’夫一夫不耕，有受其饥，一妇不织，有受其寒；饥寒并至而民不为非者，未之有也。自顷年以来，州郡吏民及诸营兵，多违此业，皆浮船长江，贾作上下，良田渐废，见谷日少，欲求大定，岂可得哉？亦由租入过重，农人利薄，使之然乎！今欲广开田业，轻其赋税，差科强羸，
<span class="c1">科，疑作“料”。</span>
课其田亩，务令优均，官私得所，使家给户赡，足相供养，则爱身重命，不犯科法，然后刑罚不用，风俗可整。以群僚之忠贤，若尽心于时，虽太古盛化，未可卒致，汉文升平，庶几可及。及之则臣主俱荣，不及则损削侵辱，何可从容俯仰而已？诸卿尚书，可共咨度，务取便佳。田桑已至，不可后时。事定施行，称朕意焉。”
<span class="c1">◎或曰：此诏甚得务本之意，权称尊之后，何以不闻有此？</span>

6. <span id="卷四十八·吴书三·三嗣主传第三-孙休-6"></span>
三年春三月，西陵言赤乌见。
<span class="c1">◎西陵即夷陵，吴改曰西陵，见《魏志·文纪》黄初三年。◎《晋书·五行志》云：孙休永安三年，将守质子群聚嬉戏，有异小儿忽来言曰：“三公锄，司马如。”又曰：“我非人，荧惑星也。”言毕上升，仰视若曳一匹练，有顷没。干宝曰：“后四年而蜀亡，六年而魏废，二十一年而吴平。于是九服归晋，魏与吴、蜀并战国。 ‘三公锄，司马如’之谓也。”◎互见《孙晧传》末注引《搜神记》。</span>
秋，用都尉严密议，作浦里塘。
<span class="c1">◎胡三省曰：据范《书·方术传》，浦里塘在丹阳郡宛陵县界。陈《志·濮阳兴传》亦云严密建丹阳湖田作浦里塘。◎弼按：○范《书·方术传·李南传》：使者曰：“向度宛陵浦里斻。”○章怀云：宛陵县属丹阳郡。○此即胡注所据。◎又按：作浦里塘事见《濮阳兴传》。◎谢鍾英曰：在今江苏江宁府高淳县西之丹阳湖。◎吴熙载曰：疑今安徽宁国府宣城县之湾址颖也。</span>
会稽郡谣言王亮当还为天子，而亮宫人告亮使巫祷祠，有恶言。有司以闻，黜为侯官侯，
<span class="c1">◎侯官，见《魏志·王朗传》“东冶”注。◎胡三省曰：吴置建安郡，以侯官县属焉。◎谢鍾英曰：今福建福州府城西北三十里。</span>
遣之国。道自杀，卫送者伏罪。
<span class="c1">◎《吴录》曰：或云休鸩杀之。至晋太康中，吴故少府丹阳戴颙迎亮丧，葬之赖乡。
<span class="c2">◎赵一清曰：赖乡在寻阳界，《晋武·帝纪》“太康元年，王浑克吴寻阳赖乡”，是也。◎弼按：此赖乡当今江宁府西南。寻阳之赖乡，一作“濑乡”。</span>
</span>
以会稽南部为建安郡，
<span class="c1">南部，各本皆作“南郡”，误。会稽南部，见《孙亮传》太平二年。建安郡，见《孙权传》赤乌二年注引《文士传》。</span>
分宜都置建平郡。
<span class="c1">◎宜都郡，见《蜀志·先主传》章武二年注。建平郡治巫。◎《水经·江水注》：巫县，故楚之巫郡也。秦省郡立县，以隶南郡。吴孙休分为建平郡，治巫城。◎巫县，见《蜀志·先主传》章武元年。建平，互见《孙晧传》天纪四年注引干宝《晋纪》。</span>
<span class="c1">◎《吴历》曰：是岁得大鼎于建德县。
<span class="c2">◎《宋书·州郡志》：吴郡太守，建德令，吴分富春立。◎《晋书·地理志》：吴郡建德。◎《元和志》：建德，本汉富春县地，吴黄武四年分置建德县。◎谢鍾英曰：《孙韶传》权为吴王，韶封建德侯。洪氏谓建德为黄武四年立者，非也。◎弼按：洪说本《元和志》，黄武四年，正权为吴王之时。《元和志》不误，谢说失之。◎《方舆纪要》：建德，今浙江严州府建德县治。</span>
</span>

7. <span id="卷四十八·吴书三·三嗣主传第三-孙休-7"></span>
四年夏五月，大雨，水泉涌溢。
<span class="c1">◎赵一清曰：○《宋书·五行志》云：昔岁作浦里塘，功费无数，而田不可成，士卒死叛，或自贼杀，百姓愁怨，阴气盛也。◎弼按：作浦里塘与 “大雨，水泉涌溢”截然两事，赵氏屡引《五行志》，以为休咎之征，前已辨之。</span>
秋八月，遣光禄大夫周奕、石伟巡行风俗，察将吏清浊，民所疾苦，为黜陟之诏。
<span class="c1">◎《楚国先贤传》曰：石伟字公操，南郡人。少好学，修节不怠，介然独立，有不可夺之志。举茂才、贤良方正，皆不就。孙休即位，特征伟，累迁至光禄勋。及晧即位，朝政昏乱，伟（方）〈乃〉辞老耄痼疾乞身，就拜光禄大夫。吴平，建威将军王戎亲诣伟。太康二年，诏曰：“吴故光禄大夫石伟，秉志清白，晧首不渝，虽处危乱，廉节可纪。年已过迈，不堪远涉，其以伟为议郎，加二千石秩，以终厥世。”伟遂阳狂及盲，不受晋爵。年八十三，太熙元年卒。
<span class="c2">◎或曰：如伟志操而不见录，尚谓史可信乎！</span>
</span>
九月，布山言白龙见。
<span class="c1">郁林郡治布山，见《孙权传》赤乌二年。</span>
是岁，安吴民陈焦死，
<span class="c1">◎《宋书·州郡志》：宣城太守，晋武帝太康元年分丹阳立，领安吴令，吴立。◎洪亮吉曰：○丹阳郡安吴，吴立。○《程普传》：讨宣城、泾、安吴、陵阳、春谷诸贼，皆破之。○事在孙桓王时，则此县吴王过江时即分置也。◎谢鍾英曰：○《舆地广记》：吴分宛陵立。旧志，故城在宁国府泾县西南五十里蓝山南，今有安吴市。</span>
埋之，六日更生，穿土中出。
<span class="c1">◎周寿昌曰：○《续汉志·五行志》：献帝初平中，长沙有人姓桓氏，死，棺敛月余复生。占曰谓：“至阴为阳，下人为上。”其后曹操由庶士起。予谓：此占者就事以验占，非能预占以料事也。如吴此事，又作何验？总之沴气非常，为国家之咎征，则断可信耳。予又案再生事，后世常有之，不关灾祥。如《塔寺记》载后魏时发墓得一人名崔涵，死十二年复活，时太后与孝明帝在华林堂，以为妖异，问黄门朗徐纥。纥曰：“昔魏时发冢，得霍光女婿范明友家奴，说汉朝废立，于史书相符。”〖此说亦见《博物志》。〗其他如《搜神记》、《通幽记》、《酉阳杂俎》、《法苑珠林》诸书所载，指不胜偻。至于秦穆公、赵简子梦七日而醒，几于死后再生，史家纪其梦语，述为美谈。晋杀秦谍，六日而苏，明载经典，无所为异。《五行志》之占语，不足信也。</span>

8. <span id="卷四十八·吴书三·三嗣主传第三-孙休-8"></span>
五年春二月，白虎门北楼灾。
<span class="c1">◎赵一清曰：○《晋书·五行志》：白虎门，城西门也。</span>
秋七月，始新言黄龙见。
<span class="c1">◎始新，见《孙权传》建安十三年。◎赵一清曰：○《方舆纪要》卷九十：始新城在严州府淳安县西六十里威平镇，吴贺齐本置县于此，隋徙置雉山下。雉山在县治西南，隔江，形如蹲雉，隋以此名县。又有灵岩山，在县东北六里，吴永安中有黄龙见，名曰龙山，唐元和中改今名，与雉山对峙。</span>
八月壬午，大雨震电，水泉涌溢。乙酉，立皇后朱氏。
<span class="c1">朱氏，朱公主之女也。</span>
戊子，立子为太子。
<span class="c1">◎宋本“太子”下有“大赦”二字。◎胡三省曰：，乌关翻。据《吴志》，吴主休为四子作名字，非先有此音也。</span>
<span class="c1">◎吴录载休诏曰：“人之有名，以相纪别，长为作字，惮其名耳。礼，名子欲令难犯易避，五十称伯仲，古或一字。今人竞作好名好字，又令相配，所行不副，此瞽字伯明者也，孤尝哂之。或师友父兄所作，或自己为；师友尚可，父兄犹非，自为最不谦。孤今为四男作名字：太子名， 音如湖水湾澳之湾，字莔，莔音如迄今之迄；
<span class="c2">◎冯本、毛本“莔”作 “酋”。◎何焯曰：《小名录》作“ ”，宋本作“莔”。◎潘眉曰：○《广韵·九迄》莔字注云：吴王孙休长子字。○知宋本作“莔”，明本讹为“酋”也。然“莔”字见《尔雅·释艸》，张衡《西征赋》、蔡邕《述行赋》多用之。吴主诏曰皆用新造字，不应仍用旧字，知“莔”字亦非也。○向尝以此字问嘉定钱同人，钱云：《小名录》作“ ”，今当以“ ”字为正。○眉按：“ ”字字书所无，俗本《小名录》谬误甚多，不可为典要。使果字“ ”，何《广韵》不别收字？亦未敢定也。今姑从《广韵》校改“莔”字，犹为与宋板书同耳。</span>
次子名，音如兕觥之觥，字， 音如玄礥首之礥；
<span class="c2">◎何焯曰： ，宋本作“    ”，《广韵》作“        ”，在《先韵》。◎潘眉曰：   ，见《广韵·十二庚》。，见《一先》，俱不误。</span>
次子名壾，壾音如草莽之莽，
<span class="c2">◎冯本“壾，壾”作“相同”，误。毛本“壾”作“柜”。◎潘眉曰：《广韵·三十七荡》有壾字，注云“吴王孙休子名”，当以“壾”字为正。</span>
字，音如举物之举；
<span class="c2">◎宋本“ ”作“昷”。◎潘眉曰：昷、亦旧字。《广韵》昷字注不云吴王孙休子字，惟司马温公《类篇·皿部》昷字又云 “苟许切，吴王孙休子字”，别无辨证，姑从之。</span>
次子名，音如褒衣下宽大之褒，字， 音如有所拥持之拥。
<span class="c2">◎潘眉曰：“ ”字见《广韵·六毫》。“ ”字见《集韵》，云“委勇切，音臃，吴王孙休子字”。然则四子名字共八字，当作“ ”、“莔”、 “ ”、“ ”、“壾”、“昷”、“ ”、“ ”为正。</span>
此都不与世所用者同，故钞旧文会合作之。夫书八体损益，因事而生，今造此名字，既不相配，又字但一，庶易弃避，其普告天下，使咸闻知。”◎臣松之以为：《传》称“名以制义，义以出礼，礼以体政，政以治民。
<span class="c2">宋本“治”作“正”。</span>
是以政成而民则，
<span class="c2">宋本“则”作“听”。</span>
易则生乱”。
<span class="c2">◎此晋大夫师服之言，见《左传》。◎杜注云：反易礼义，则乱生也。</span>
斯言之作，岂虚也哉！然欲令难犯，
<span class="c2">宋本“然”作“休”。</span>
何患无名，而乃造无况之字，制不典之音，违明诰于前修，垂嗤騃于后代，不亦异乎！是以坟土未乾而妻子夷灭。师服之言，于是乎征矣。
<span class="c2">◎《左传·桓公二年》：晋穆侯之夫人姜氏，以条之役生太子，命之曰仇。其弟以千亩之战生，命之曰成师。师服曰：“异哉，君之名子也！夫名以制义，义以出礼，礼以体政，政以正民。是以政成而民听，易则生乱。嘉耦曰妃，怨耦曰仇，古之命也。今君命大子曰仇，弟曰成师，始兆乱矣，兄其替乎！”◎杜注：师服，晋大夫。</span>
</span>
冬十月，以卫将军濮阳兴为丞相，
<span class="c1">◎胡三省曰：濮阳以邑为姓。《陈留风俗传》汉有长沙太守濮阳逸。吴主休居会稽时，兴为太守，深与相结。及即位，遂与张布并见信用。</span>
廷尉丁密、
<span class="c1">丁密事见《孙亮传》太平二年，又见《孙晧传》元兴元年注引《吴历》，又见《虞翻传》注引《会稽典录》。</span>
光禄勋孟宗
<span class="c1">孟宗事见《孙权传》嘉禾六年，又见《孙晧传》建衡三年注引《吴录》。</span>
为左右御史大夫。
<span class="c1">◎胡三省曰：汉成帝绥和元年，罢御史大夫，置大司空，世祖中兴因之。献帝建安十三年，罢司空，复置御史大夫，未尝分左右也。盖吴分之。◎弼按：○《孙休传》：永安元年，以孙恩为御史大夫。○至是乃分左右。○《孙晧传》：建衡三年，以左、右御史大夫丁固、孟仁为司徒、司空。○固即密，仁即宗也。</span>
休以丞相兴及左将军张布有旧恩，委之以事，布典宫省，兴关军国。
<span class="c1">◎《濮阳兴传》：兴迁为丞相，与休宠臣张布共相表里，邦内失望。</span>
休锐意于典籍，欲毕览百家之言，
<span class="c1">◎何焯曰：齐、梁以下，人主都类此，盖未知所学之要也。</span>
尤好射雉，春夏之间常晨出夜还，唯此时舍书。
<span class="c1">◎杭世骏曰：○《世说》云：孙休好射雉，至其时则晨去夕反，群臣莫不止谏：“此为小物，何足甚躭。”休曰：“虽为小物，耿介过人，朕所以好之。”◎刘峻注《条列吴事》云：休在位烝烝，无有遗事，唯射雉可讥。</span>
休欲与博士祭酒韦曜、
<span class="c1">◎韦曜，见《魏志·武纪》兴平元年，本志有传，《通鉴》作“韦昭”。◎《续百官志》：博士祭酒，一人，六百石，本仆射，中兴转为祭酒。胡广曰：官名祭酒，皆一位之元长也。古礼，宾客得主人馔，则老者一人举酒以祭于地，旧说以为示有先。</span>
博士盛冲讲论道艺，曜、冲素皆切直，布恐入侍，发其阴失，令己不得专，因妄饰说以拒遏之。休答曰：“孤之涉学，群书略遍，所见不少也；其明君闇王，奸臣贼子，古今贤愚成败之事，无不览也。今曜等入，但欲与论讲书耳，不为从曜等始更受学也。纵复如此，亦何所损？君特当以曜等恐道臣下奸变之事，以此不欲令入耳。如此之事，孤已自备之，不须曜等然后乃解也。此都无所损，君意特有所忌故耳。”布得诏陈谢，重自序述，又言惧妨政事。休答曰： “书籍之事，患人不好，好之无伤也。此无所为非，而君以为不宜，是以孤有所及耳。政务学业，
<span class="c1">◎宋本“政”作“王”，《通鉴》同。◎胡注：王务，犹言王事也。</span>
其流各异，不相妨也。不图君今日在事，更行此于孤也，良所不取。”
<span class="c1">宋本“所”作“其”，误，《通鉴》作 “甚”。</span>
布拜表叩头，
<span class="c1">◎胡三省曰：据陈寿《志》，自“孤之涉学”以下，皆诏答之语。布得诏惶恐，以表陈谢，重自序述。吴主又面答之，自“王务学业”以下，皆面答之语也。所谓“今日在事，更行此于孤”，盖比之孙綝，以綝擅权之时，不使吴主亲近儒生也。于是布拜叩头，未当再上表也。此“表”字衍。在事者，在官任事也。</span>
休答曰：“聊相开悟耳，何至叩头乎！如君之忠诚，远近所知。往者所以相感，今日之巍巍也。
<span class="c1">《通鉴》作“吾今日之巍巍，皆君之功也”。</span>
《诗》云：‘靡不有初，鲜克有终。’
<span class="c1">《诗·大雅·荡》之辞。</span>
终之实难，君其终之。”初休为王时，布为左右将督，
<span class="c1">《通鉴》作“左右督将”。</span>
素见信爱，及至践阼，厚加宠待，专擅国势，多行无礼，自嫌瑕短，惧曜、冲言之，故尤患忌。休虽解此旨，心不能悦，更恐其疑惧，竟如布意，废其讲业，不复使冲等入。
<span class="c1">◎冲，应作“曜”。◎《韦曜传》：孙休欲延曜侍讲，而左将军张布近习宠幸，事行多玷，惮曜侍讲儒士，又性精确，惧以古今警戒休意，固争不可。休深恨布。</span>
是岁使察战到交阯调孔爵、大猪。
<span class="c1">◎察战、交阯，均详见《魏志·陈留王纪》咸熙元年。◎王鸣盛曰：沈约《宋书》作“蔡战”，或遂疑为人姓名。但《孙奋传》注引《江表传》“孙晧遣察战赍药赐奋死”，未必察战一人至晧时又受此使，《宋书》特传写误耳。◎潘眉曰：是年所使察战，其人为邓荀也，见《晋书·陶璜传》。调孔雀三千头，荀在交阯为吕兴所杀。◎汪继雄曰：吴之察战，中使也。观《孙奋传》注及《晋书·五行志》所载，当是以奄宦为之。◎弼按：《通鉴》作“察战邓荀”，盖亦以察战为官名也。◎胡注：调，徒弔翻。</span>
<span class="c1">◎臣松之按：察战，吴官名号，今扬都有察战巷。
<span class="c2">◎康发祥曰：俗误呼为夹翦巷。</span>
</span>

9. <span id="卷四十八·吴书三·三嗣主传第三-孙休-9"></span>
六年夏四月，泉陵言黄龙见。
<span class="c1">零陵郡治泉陵，见《蜀志·先主传》建安十三年。</span>
五月，交阯郡吏吕兴等反，杀太守孙谞。
<span class="c1">◎吕兴事见《魏志·陈留王纪》咸熙元年。◎梁章钜曰：《晋书·陶璜传》亦作“谞”，《华阳国志》作“孙靖”。◎弼按：《通鉴》作“孙谞”。</span>
谞先是科郡上手工千余人送建业，而察战至，恐复见取，故兴等因此扇动兵民，招诱诸夷也。冬十月，蜀以魏见伐来告。癸未，建业石头小城火，烧西南百八十丈。
<span class="c1">◎侯康曰：○《晋书·五行志上》云：是时嬖人张布专擅国势，多行无礼，而韦昭、盛冲终斥不用，兼遣察战等为内史，惊扰州郡，致使交阯反乱，是其咎也。</span>
甲申，使大将军丁奉督诸军向魏寿春，将军留平别诣施绩于南郡，议兵所向，将军丁封、孙异如沔中，皆救蜀。
<span class="c1">◎胡三省曰：沔中时为魏境，吴兵未能至也，拟其所向耳。吴之巫、秭归等县皆在江北，与魏之新城接境，自此行兵，亦可以达沔中，然亦犹激西江之水以救涸辙之鱼耳。</span>
蜀主刘禅降魏问至，然后罢。
<span class="c1">◎《华覈传》：蜀为魏所并，覈诣宫门上表。</span>
吕兴既杀孙谞，使使如魏，请太守及兵。
<span class="c1">◎梁章钜曰：○《晋书·陶璜传》：晋文帝即拜吕兴为安南将军、交址太守。◎弼按：兴为下人所杀，见《魏志·陈留王纪》咸熙元年。是年武陵太守钟离牧平五溪，见《牧传》。</span>
丞相兴建取屯田万人以为兵。分武陵为天门郡。
<span class="c1">◎武陵郡，见《蜀志·先主传》建安十三年。◎《晋书·地理志》：孙休分武陵立天门郡，统县五，零阳、溇中、充、临澧、澧阳。◎《宋书·州郡志》：天门太守，吴孙休永安六年分武陵立。充县有松梁山，山有石，石开处数十丈，其高以弩仰射不至。其上名天门，因此名郡。充县后省。◎《水经·澧水注》：澧水又东迳澧阳县南，南临澧水。晋太康四年立天门郡治也。吴永安六年，武陵郡嵩梁山高峰孤竦，素壁千寻，望之苕亭，有似香炉。其山洞开玄朗如门，高三百丈，广二百丈，门角上各生一竹，倒垂下拂，谓之天帚。孙休以为嘉祥，分武陵置天门郡。◎《舆地广记》：吴天门郡治零阳。◎《一统志》：天门故城，今湖南澧州石门县治。吴置天门郡，晋置澧阳县为郡治。零阳故城，今澧州慈利县东。天门山在澧州安福县西，即古松梁山，一名嵩梁山。◎弼按：据沈《志》所云，吴孙休立天门郡实因充县有松梁山，其上名天门，因以为名郡。据此，则天门郡治似应在充县。又据《水经·澧水注》，充县废省，临澧即其地，县即充县之故治。充县在今澧州永定县西，〖◎邹汉勋曰：充县，今酉阳州。◎邹安鬯曰：今桑植县界。〗天门山即在永定县南，似吴天门郡治在充县，即临澧县，晋天门郡移治澧阳。《一统志》谓充县及天门山皆在安福县西者，盖误以晋天门郡治为吴天门郡治也。</span>
<span class="c1">◎《吴历》曰：是岁青龙见于长沙，白燕见于慈湖，
<span class="c2">◎冯本、官本“湖”作“胡”。◎赵一清曰：○《方舆纪要》卷二十七：慈湖水在太平府北六十五里。《江行记》“自建康溯江而上，过白土矶入慈湖夹”是也。吴将笮融尝屯兵于此。○又《纪要》卷九十四：浙江温州府永嘉县南二十五里，亦有慈湖，然其名不著。◎梁章钜曰：○慈胡，当作“慈湖”。○《元和志》：慈湖在宣州当涂县北六十五里。</span>
赤雀见于豫章。</span>

10. <span id="卷四十八·吴书三·三嗣主传第三-孙休-10"></span>
七年春正月，大赦。二月，镇军陆抗、抚军步协、
<span class="c1">◎镇军，即镇军将军。抚军，即抚军将军。◎《陆抗传》：永安二年，拜镇军将军，都督西陵。◎《步骘传》：赤乌十一年，子协加抚军将军。</span>
征西将军留平、
<span class="c1">平事又见《王蕃传》。</span>
建平太守盛曼，
<span class="c1">建平郡见前永安三年。</span>
率众围蜀巴东守将罗宪。
<span class="c1">罗宪事详见《蜀志·霍峻传》注引《襄阳记》。</span>
夏四月，魏将新附督王稚
<span class="c1">◎胡三省曰：新附督，盖以吴人新附者别为一部，置督以领之。</span>
浮海入句章，
<span class="c1">句章，今浙江宁波府慈谿县西南，见《孙坚传》。</span>
略长吏（赏林）[赀财]及男女二百余口。将军孙越徼得一船，获三十人。秋七月，海贼破海盐，
<span class="c1">海盐，见《孙权传》赤乌五年。</span>
杀司盐校尉骆秀。
<span class="c1">◎洪饴孙曰：司盐校尉，一人，吴所置，治海盐。</span>
使中书郎刘川发兵庐陵。豫章民张节等为乱，众万余人。魏使将军胡烈步骑二万侵西陵，
<span class="c1">西陵，见《魏志·文纪》黄初三年。</span>
以救罗宪，陆抗等引军退。复分交州置广州。
<span class="c1">◎《孙权传》：黄武五年，分交州置广州。俄复旧。◎此时又复分也。◎胡三省曰：汉武帝元鼎六年开百越，置交趾州，刺史治龙编。献帝建安八年，改曰交州，治苍梧广信县。十六年，徙治南海番禺县。至是分为二州，广州治番禺，交州还治龙编。</span>
壬午，大赦。癸未，休薨，
<span class="c1">◎《江表传》曰：休寝疾，口不能言，
<span class="c2">宋本“口”作“日”，误。</span>
乃手书呼丞相濮阳兴入，令子出拜之。休把兴臂，而指以托之。
<span class="c2">曹叡把司马懿之背，虽政柄潜移，而齐王尚享国十余年。孙休把濮阳兴之背，而子竟不克践阼。甚矣，托孤之难，此诸葛之所以称贤相也。</span>
</span>
时年三十，谥曰景皇帝。
<span class="c1">◎葛洪《抱朴子》曰：
<span class="c2">◎《晋书·葛洪传》：洪字稚川，丹杨句容人。洪少好学，家贫，躬自伐薪以贸纸笔，夜辄写书诵习，遂以儒学知名。元帝为丞相，辟为掾。以平贼功，赐爵关内侯。干宝荐洪才堪国史，选为散骑常侍，领大著作，洪固辞不就。以年老，欲练丹，求为句屚令。止罗浮山炼丹，著述不辍。其自序曰：“予所著子言黄白之事，名曰《内篇》，其余驳难通释，名曰《外篇》，大凡内外一百一十六篇。自号抱朴子，因以名书。”◎严可均《铁桥漫稿·代继莲龛为〈抱朴子〉叙》曰：○《隋志·道家》：《抱朴子内篇》二十一卷，《音》一卷。○《杂家》：《抱朴子外篇》三十篇，梁有五十一卷。○《旧唐志》：《内篇》二十卷，《外篇》五十卷。○《新唐志》：《内篇》十卷，《外篇》二十卷。○《意林》：《内篇》二十卷，《外篇》二十卷。○《崇文总目》：《内篇》二十卷，《外篇》二十卷。○《郡斋读书志》：《内篇》二十卷，《外篇》十卷。○《直斋书录解题》：《内篇》二十卷，无《外篇》。○引《馆阁书目》有《外篇》五十卷。○《天一阁书目》：《内篇》二十卷，《外篇》十卷。〖刊本。〗○《世善堂书目》亦《内篇》二十卷，《外篇》十卷。今世见存《抱朴子》以道藏本为差善，起疲字号六，讫志字号七，《内篇》十四册，凡二十篇，为二十卷；《外篇》十九册，凡五十二篇，为五十卷。遍问收藏家，都无宋刊本。孙观察星衍收得旧人校本，系照天一阁所藏刊本，用硃笔涂改者，验与道藏本大同。嘉庆十七年，余驻江宁，顾秀才广圻与孙观察適校定《内篇》，而方督部维甸复校再过，余为之付梓，而《外篇》未曾校也。余复取是书读之，《内篇》神仙家言，应验与否，所未敢知；《外篇》驳难通释，稽古正今，于持身接物之宜，言当而理济，又颇通达治体，为政者当置座右。刻《内篇》而不刻《外篇》，犹登山者未涉其巅也。乃始据卢舜治本，以道藏本及照天一阁藏本及顾秀才所藏旧写本，并《意林》、《群书治要》手自改正，删补千余字。又据《北堂书钞》补足《酒戒篇》三十四字，更取《外篇》并往年所刻之《内篇》重校之。广搜群书所引见，考核异同，择其精善，别为《校勘记》一卷。尚多不可通者，阙疑未敢臆定。是书久残缺，以《隋志》视梁《七录》，则《外篇》少二十一卷；以《新唐志》视《隋志》，则《内篇》少十一卷，《外篇》少十卷；以《郡斋读书志》视《新唐志》，则《外篇》复少十卷；今本仅《内篇》之十五六，《外篇》之十三四耳。《晋书》本传载洪自序“大凡内外一百一十六篇”，今本内外七十二篇，往往有短篇，仅二三百字，或百数十字，亦篇各为卷。又于洪自序删去“内外一百一十六篇”之语，以泯其迹。盖由官为购募，一卷一二缣，遂虚张卷第，以取赏耳。即以《外篇》验之，《意林》从《刺骄》以后，《重言》以前，连引三十二事，今本皆无。则视马总所据，明少一二十篇，无论梁、隋本矣。乃刺取群书引见而今本所无者，并复重得百四十五条，为《内篇佚文》、《外篇佚文》各一卷，略存隋、唐梗概焉。◎《四库提要》曰：其书《内篇》神仙吐纳、符箓剋治之术，纯为道家之言；《外篇》则论时政得失，人事臧否，词旨辨博，饶有名理。而究其大旨，亦以黄、老为宗，故并入之道家焉。</span>
吴景帝时，戍将于广陵
<span class="c2">一作“江陵”。</span>
掘诸冢，取版以治城，所坏甚多。复发一大冢，内有重阁，
<span class="c2">宋本、冯本“阁”作“閤”，是。</span>
户扇皆枢转可开闭，四周为徼道通车，其高可以乘马。又铸铜为人数十枚，长五尺，皆大冠朱衣，执剑列侍灵座，皆刻铜人背后石壁，言“殿中将军”，或言“侍郎”、“常侍”。似王公之冢。破其棺，棺中有人，发已班白，衣冠鲜明，面体如生人。棺中云母厚尺许，以白玉璧三十枚藉尸。兵人辈共举出死人，以倚冢壁。有一玉长一尺许，形似冬瓜，从死人怀中透出堕地。两耳及鼻孔中，皆有黄金如枣许大，此则骸骨有假物而不朽之效也。
<span class="c2">◎何焯曰：不知注家何所取，而滥载于此。◎弼按：裴注盖以其为吴景帝时事，此则广异闻之过也。</span>
</span>

## 孙晧

1. <span id="卷四十八·吴书三·三嗣主传第三-孙晧-1"></span>
孙晧
<span class="c1">宋本“晧”作“皓”。</span>
字元宗，权孙，和子也，
<span class="c1">◎《孙和传》见五十九卷。◎赵一清曰：郑康成弟子亦有孙晧，与吴归命侯同姓名，而《诗·七月》《正义》遂云“《吴志》孙晧问月令季夏火星中”，不知此出郑小同所作《郑志》，而妄因孙晧字改云《吴志》耳，康成不与归命同时也。《春秋正义》亦因康成答子弟孙晧问此事，王深宁《困学纪闻》辨正之。</span>
一名彭祖，字晧宗。孙休立，封晧为乌程侯，
<span class="c1">见《孙休传》永安元年。</span>
遣就国。西湖民景养相晧当大贵，
<span class="c1">◎赵一清曰：○《寰宇记》卷九十四：西湖在湖州长兴县西五里，一名吴城湖，周迴七十里。昔吴王阖闾筑城辇土于此，浸而为湖。阖闾弟夫概王因而创之。湖中出佳蒪。</span>
晧阴喜而不敢泄。休薨，是时蜀初亡，而交阯携叛，
<span class="c1">◎胡三省曰：谓吕兴反也。</span>
国内震惧，贪得长君。
<span class="c1">《通鉴》“震”作“恐”，“贪”作“欲”。</span>
左典军万彧
<span class="c1">吴置中、左、右三典军。张休平三典军事见《张昭传》。</span>
昔为乌程令，与晧相善，称晧才识明断，是长沙桓王之畴也，
<span class="c1">◎胡三省曰：孙策谥长沙桓王。</span>
又加之好学，奉遵法度，屡言之于丞相濮阳兴、左将军张布。兴、布说休妃太后朱，欲以晧为嗣。朱曰：“我寡妇人，安知社稷之虑，苟吴国无损，宗庙有赖可矣。”
<span class="c1">◎胡三省曰：赖，恃也，利也。</span>
于是遂迎立晧，时年二十三。
<span class="c1">◎潘眉曰：二十三，当为“二十五”。考是年魏咸熙元年甲申，至晋太康元年庚子，凡十七年。晧以是岁死于洛阳，年四十二，则此作“二十五”方合。◎弼按：据《吴录》，晧以太康四年死，时年四十二。据本传，晧于太康五年死，是即位时年二十三，不误。潘氏盖误以太康元年也。</span>
改元，大赦。是岁，于魏咸熙元年也。

2. <span id="卷四十八·吴书三·三嗣主传第三-孙晧-2"></span>
元兴元年八月，以上大将军施绩、大将军丁奉为左右大司马，张布为骠骑将军，加侍中，诸增位班赏，一皆如旧。九月，贬太后为景皇后，
<span class="c1">◎胡三省曰：贬其号从夫，而自父其父，母其母。◎何焯曰：贬太后而兴、布不争，其死宜矣。晧盖又甚于明世宗也。</span>
追谥父和曰文皇帝，尊母何为太后。
<span class="c1">◎孙和嫡妃张氏，张承女也。孙和徙居新都，赐死，张妃自杀，何姬生晧，见《妃嫔传》。◎《吴录》曰：晧初尊和为昭献皇帝，俄改曰文皇帝。◎弼按：孙晧止尊生母，嫡母张妃死难，不闻追谥。</span>
十月，封休太子为豫章王，次子汝南王，次子梁王，次子陈王，
<span class="c1">◎钱大昕曰：班史于诸王书立，书薨，纪其年月日，且作表以经纬之，最为尽善。后之作史者，所当法也。《吴志》内诸王，惟赤乌五年书立子霸为鲁王，太元二年立故太子和为南阳王，子奋为齐王，休为琅邪王，皆书名。自是而后，或地而不名，或名地俱缺。此条太子以下三人，即、壾、也，并不书名。外如建衡元年立子瑾为太子及淮阳、东平王，凤凰二年改封淮阳为鲁，东平为齐，又封陈留、章陵等九王，天纪二年立成纪、宣威等十一王，四年立中山、代等十一王，皆是也。而于蜀汉则章武元年以子永为鲁王，理为梁王；建兴八年徙鲁王永为甘陵王，梁王理为安平王；延熙元年立子瑶为安定王，十五年立子琮为西河王，十九年立子瓒为新平王；景耀二年立子谌为北地王，恂为新兴王，虔为上党王，皆备书之，而西河王琮并书其卒。何祥略之不均也？若云抑吴而不书，则霸、奋等又何以以书？若云阙疑而不书，则承祚作《志》时，又未至文献无征也。</span>
立皇后滕氏。
<span class="c1">◎《江表传》曰：晧初立，发优诏，恤士民，开仓禀，振贫乏，科出宫女
<span class="c2">◎胡三省曰：科，条也。</span>
以配无妻，禽兽扰于苑者皆放之。当时翕然称为明主。</span>
晧既得志，粗暴骄盈，多忌讳，好酒色，大小失望。兴、布窃悔之。或以谮晧，十一月，诛兴、布。
<span class="c1">晧既诛布，复以布女为美人，见《妃嫔传·何姬传》注引《江表传》。</span>
十二月，孙休葬定陵。
<span class="c1">◎朱彝尊曰：《吴志》不言定陵所在。顺治中，海宁邵湾山居民穴地得隧道，行数百步，道穷有碑，乃孙休陵也。冶铜为门，门有兽环，两狻猊夹门左右，坚不可入，未发而为怨家所首，亟以土掩之。此地志所不载也。</span>
封后父滕牧为高密侯，
<span class="c1">牧，胤之族人也，胤为孙綝所杀。</span>
<span class="c1">◎《吴历》曰：牧本名密，避丁密，改名牧；丁密避牧，改名为固。
<span class="c2">◎梁章钜曰：《虞翻传》注引《会稽典录》亦云：丁览子固字子贱，本名密，避滕密，改作固。○二人何以如此互避？或滕牧之名因封高密而改；丁固乃避滕而改耳。◎沈家本曰：据此说，则“避丁密”当作“避高密”。然古未有因封爵而改名者。</span>
</span>
舅何洪等三人皆列侯。
<span class="c1">何氏骄僭，见《何姬传》。</span>
是岁，魏置交阯太守之郡。
<span class="c1">◎《晋书·陶璜传》：孙晧时，交阯太守孙谞贪暴，郡吏吕兴杀谞，以郡内附。武帝拜兴交阯太守。寻为其功曹李统所杀。帝更以建宁爨谷为交阯太守。谷又死，更遣巴西马融代之。融病卒，南中监军霍弋又遣犍为杨稷代融。自蜀出交阯，破吴军于古城。◎《华阳国志·四》云：霍弋表遣爨谷为交阯太守。泰始元年，谷径至郡，抚和初附。无几，谷卒，晋更用马忠子融代谷。融卒，遣犍为杨稷代之。◎弼按：据二书所载，本传所云“是岁，魏置交趾太守之郡”，当为爨谷，盖由蜀中径往交阯也。</span>
晋文帝为魏相国，遣昔吴寿春城降将徐绍、孙彧衔命赍书，陈事势利害，以申喻晧。
<span class="c1">详见《魏志·陈留王纪》咸熙元年。</span>
<span class="c1">◎《汉晋春秋》载晋文王与晧书曰：“圣人称有君臣然后有上下礼义，是故大必字小，小必事大，然后上下安服，群生获所。逮至末涂，纯德既毁，剿民之命，以争强于天下，违礼顺之至理，则仁者弗由也。方今主上圣明，覆帱无外，仆备位宰辅，属当国重。唯华夏乖殊，方隅圮裂，六十余载，金革亟动，无年不战，暴骸丧元，困悴罔定，每用悼心，坐以待旦。将欲止戈兴仁，为百姓请命，故分命偏师，平定蜀汉，役未经年，全军独克。于时猛将谋夫，朝臣庶士，咸以奉天时之宜，就既征之军，藉吞敌之势，宜遂回旗东指，以临吴境。舟师泛江，顺流而下，陆军南辕，取径四郡，兼成都之械，
<span class="c2">◎潘眉曰：械，谓器械。时新并蜀军，故云兼成都之械。</span>
漕巴汉之粟，然后以中军整旅，三方云会，
<span class="c2">宋本 “二”作“三”。</span>
未及浃辰，可使江表（底）〈厎〉平，南夏顺轨。然国朝深惟伐蜀之举，虽有静难之功，亦悼蜀民独罹其害，战于绵竹者，自元帅以下并受斩戮，伏尸蔽地，血流丹野。一之于前，犹追恨不忍，况重之于后乎？是故旋师按甲，思与南邦共全百姓之命。夫料力忖势，度资量险，远考古昔废兴之理，近鉴西蜀安危之效，隆德保祚，去危即顺，屈己以宁四海者，仁哲之高致也；履危偷安，陨德覆祚，而不称于后世者，非智者之所居也。今朝廷遣徐绍、孙彧献书喻怀，若书御于前，必少留意，回虑革算，结欢弥兵，共为一家，惠矜吴会，施及中土，岂不泰哉！此昭心之大愿也，敢不承受。若不获命，则普天率土，期于大同，虽重干戈，固不获已也。”
<span class="c2">◎潘眉曰：《孙楚传》载文王与晧书，与此不同。又云劭等至吴，不敢为通。然则文王令楚所作之书，至吴未通，其所通者又是一篇，此《汉晋春秋》所载者是也。此书不知何人所作。◎弼按：《孙楚传》“将军石苞令楚作书遗孙晧”，是孙楚为石苞作，非为晋文王作。《文选》载孙子荆《为石仲容与孙晧书》是也，潘说误。◎又按：○《荀勖传》：时发使聘吴，并遣当时文士作书与孙晧，帝用勖所作，晧既报命和亲，帝谓勖曰： “君前作书，使吴思顺，胜十万之众也。”○是此书为荀勖所作，潘说又误。◎又按：是书措词和婉，又为司马昭之书，使者将命，不敢不达，若孙楚代石苞之书，语极愤激，易致偾事，绍等不敢为通，或以此欤？</span>
</span>

3. <span id="卷四十八·吴书三·三嗣主传第三-孙晧-3"></span>
甘露元年
<span class="c1">魏高贵乡公以甘露纪元，吴岂不知邪？</span>
三月，晧遣使随绍、彧报书曰：“知以高世之才，处宰辅之任，渐导之功，勤亦至矣。孤以不德，阶承统绪，思与贤良共济世道，而以壅隔未有所缘，嘉意允著，深用依依。今遣光禄大夫纪陟、五官中郎将弘璆宣明至怀。”
<span class="c1">◎《魏志·陈留王纪》：咸熙二年夏四月，吴遣使纪陟、弘璆请和。◎《晋书·文帝纪》：孙晧使纪陟来聘，且献方物。◎弼按：《魏志》云请和，《晋书》云献方物，参以本传报书之辞，孙晧已渐屈服矣。迨晋方受禅，不暇治边，丁忠使还，言北方无备，弋阳可取，晧遂与晋相绝矣。</span>
<span class="c1">◎《江表传》曰：晧书两头言白，称名言而不著姓。◎《吴录》曰：陟字子上，丹阳人。初为中书郎，孙峻使诘南阳王和，令其引分。
<span class="c2">◎引分，引决也，引决自杀也。◎《史记》：不能引决自裁。◎《汉书·王嘉传》：君侯宜引决。◎师古曰：令自杀也。◎《文选·寡妇赋》：甘捐生而自引。◎李善注：自引，自杀也。</span>
陟密使令正辞自理，峻怒。陟惧，闭门不出。孙休时，
<span class="c2">◎官本《考证》曰：孙休时，《御览》作“景皇时”。</span>
父亮为尚书令，
<span class="c2">◎梁章钜曰：是时陟父安得犹名亮？可疑。</span>
而陟为中书令，
<span class="c2">◎赵一清曰：《隋书·经籍志》有吴中书令纪骘《集》三卷，骘疑即陟也。</span>
每朝会，诏以屏风隔其座。出为豫章太守。◎干宝《晋纪》曰：陟、璆奉使如魏，入境而问讳，入国而问俗。寿春将王布示之马射，既而问之曰：“吴之君子亦能斯乎？”陟曰：“此军人骑士肄业所及，士大夫君子未有为之者矣。”
<span class="c2">◎《周礼·地官·保氏》：掌养国子，教之六艺，一曰五礼，二曰六乐，三曰五射，四曰五驭，五曰六书，六曰九数。◎《礼记·射义篇》详载天子、诸侯、卿、大夫、士之射礼，故曰“射者，所以观盛德也”。惟贲军之将，亡国之大夫，不为人所齿者，不得与射。盖古者尚武精神，寓于揖让周旋进退之中。吴处东南，习于文弱，纪陟乃谓此军人骑士肄业所及，真不知古义，可谓行人失辞矣。此可以觇风尚所趋，亦为国家积弱之原，学者通经致用，不可不辨。</span>
布大惭。既至，魏帝见之，使傧问曰：“来时吴王何如？”陟对曰：“来时皇帝临轩，百寮陪位，御膳无恙。”晋文王飨之，百寮毕会，使傧者告曰：“某者安乐公也，某者匈奴单于也。”陟曰：“西主失土，
<span class="c2">毛本“主”作“王”，误。</span>
为君王所礼，位同三代，莫不感义，匈奴边塞难羁之国，君王怀之，亲在坐席，此诚威恩远著。”又问：“吴之戍备几何？”对曰：“自西陵以至江都，五千七百里。”
<span class="c2">◎齐召南《水道提纲·江水篇》：江自夔府始东南流，至岳州巴陵凡一千二百里。自岳州巴陵东北流，至武昌径五百数十里。自武昌东南流，至江西湖口计六百余里。大江至此，其势遂向东北。自江西湖口东北流，至江都径一千二百里。◎弼按：据齐氏所推算，自夔府至江都，按江流曲折，〖非由鸟道。〗计三千六百里，而夔府尚在西陵之上数百里，是自西陵至江都不过三千里。此云五千七百里，似言大而夸。</span>
又问曰：“道里甚远，难为坚固？”对曰：“疆界虽远，而其险要必争之地，不数四，犹人虽有八尺之躯靡不受患，其护风寒亦数处耳。”文王善之，厚为之礼。◎臣松之以为：人有八尺之体靡不受患，防护风寒岂唯数处？取譬若此，未足称能。若曰譬如金城万雉，所急防者四门而已。方陟此对，不犹愈乎！◎《吴录》曰：晧以诸父与和相连及者，家属皆徙东冶，
<span class="c2">东冶，见《魏志·王朗传》。</span>
唯陟以有密旨，特封子孚都亭侯。孚弟瞻，字思远，入仕晋骠骑将军。弘璆，曲阿人，
<span class="c2">曲阿，见《孙策传》。</span>
弘咨之孙，权外甥也。
<span class="c2">◎《诸葛瑾传》：孙权姊婿曲阿弘咨。◎赵一清曰：璆若是权外甥，当是咨之子。◎弼按：外甥，应作外孙。</span>
璆后至中书令、太子少傅。</span>
绍行到濡须，
<span class="c1">濡须，见《魏志·武纪》建安十八年。</span>
召还杀之，徙其家属建安，
<span class="c1">建安，见《孙权传》赤乌二年。</span>
始有白绍称美中国者故也。夏四月，蒋陵言甘露降，
<span class="c1">◎赵一清曰：○《方舆纪要》卷十九：鍾山在应天府城东北朝阳门外，诸葛武侯所云“鍾山龙盘”者也。一名蒋山，吴大帝祖讳鍾，因改曰蒋，以汉末秣陵尉蒋子文逐贼有功，因葬于此也，因名。晋咸和三年，苏峻反于历阳，自横江济，从南道出蒋陵。○胡氏曰：蒋山陵阜也。◎弼按：吴大帝葬蒋陵。蒋陵，详见《孙权传》太元二年，赵说少误。</span>
于是改年大赦。秋七月，晧逼杀景后朱氏，亡不在正殿，于苑中小屋治丧，众知其非疾病，莫不痛切。又送休四子于吴小城，
<span class="c1">◎赵一清曰：○《方舆纪要》卷二十四：《史记》春申君城吴故墟，以自为都邑。○孔氏曰：今苏州也。又于城内小城西北别筑城以居云。</span>
寻复追杀大者二人。九月，从西陵督步阐表，徙都武昌，
<span class="c1">◎阐，骘之子，后有传。孙权时，骘为西陵督，阐累世在西陵。◎胡三省曰：西陵即夷陵，吴主权黄武元年改夷陵曰西陵，宜都郡治焉。</span>
御史大夫丁固、
<span class="c1">丁固即丁密，注见前。</span>
右将军诸葛靓
<span class="c1">◎靓，诸葛诞小子。诞遣至吴请救，见《魏志·诞传》。◎干宝《晋纪》云：靓字仲思，吴平还晋。◎详见《魏志·诞传》注。</span>
镇建业。陟、璆至洛，遇晋文帝崩，十一月，乃遣还。晧至武昌，又大赦。以零陵南部为始安郡，桂阳南部为始兴郡。
<span class="c1">零陵、桂阳均见《蜀志·先主传》建安十三年。始安郡治始安。◎谢鍾英曰：沈《志》吴始安属广州。《晋志》谓吴属荆州。今考始安、零陵之分，宜与零陵并属荆州。◎《一统志》：始安故城，今广西桂林府治。始兴郡治曲江，属荆州。◎《水经·溱水注》：泷水又南迳曲江县东，始兴郡治也。魏文帝咸熙二年，〖◎弼按：文帝，应作“陈留王”。〗孙晧分桂阳南部立。◎《一统志》：曲江故城，今广东韶州府曲江县西。</span>
十二月，晋受禅。

4. <span id="卷四十八·吴书三·三嗣主传第三-孙晧-4"></span>
宝鼎元年正月，遣大鸿胪张俨、
<span class="c1">张俨事见《蜀志·诸葛亮传》注。</span>
五官中郎将丁忠吊祭晋文帝。及还，俨道病死。
<span class="c1">◎赵一清曰：○《晋书·武帝纪》：泰始二年三月戊戌，吴人来吊祭，有司奏为答诏。帝曰：“昔汉文、光武怀抚尉佗、公孙述，皆未正君臣之仪，所以羁縻未宾也。晧遣使之始，未知国庆，但以书答之。”○《隋经籍志》：张俨《集》一卷，梁二卷，又撰《嘿记》三卷。○一清案：诸葛武侯建兴六年十一月表，盖出此书。◎弼按：丁忠使晋还，孙晧大会群臣，王蕃沈醉，晧斩之，见《蕃传》。</span>
<span class="c1">◎《吴录》曰：俨字子节，吴人也。弱冠知名，历显位，
<span class="c2">◎何焯曰：《御览》“历”上有“早”字。</span>
以博闻多识，拜大鸿胪。使于晋，晧谓俨曰：“今南北通好，以君为有出境之才，故相屈行。”对曰：“皇皇者华，蒙其荣耀，无古人延誉之美，
<span class="c2">◎何焯曰：《御览》“蒙”上有“臣”字，“耀”作“惧”。</span>
磨厉锋锷，思不辱命。”既至，车骑将军贾充、尚书令裴秀、侍中荀勖等欲慠以所不知而不能屈。尚书仆射羊祜、尚书何桢
<span class="c2">◎宋本“桢”作“祯”。◎赵一清曰：《魏志·胡昭传》注引《文士传》云何桢字元榦，当从木为“桢”。◎弼按：何桢见《齐王纪》嘉平六年注，又见《晋书·文帝纪》甘露二年。</span>
并结缟带之好。
<span class="c2">◎《左传·襄公二十九年》：吴公子札聘于郑，见子产如旧相识，与之缟带。子产献紵衣焉。◎杜注：大带也。吴地贵缟，郑地贵紵，故各献己所贵，示损己而不为彼货利。◎陆德明《音义》：缟，古老反，缯也；紵，直吕反。◎孔颖达《正义》曰：《玉藻》说大带之刺，大夫以素为带，居士锦带，弟子缟带。季札、吴卿也，而以缟带与子产者，是其当时之所有耳。吴始通上国，未必服章依礼也。杜以缟是中国所有，紵是南边之物，非土所有，各是其贵，知其示损己耳，不为彼货利也。◎郑玄《礼记注》曰：白经赤纬曰缟，黑经白纬曰纤。</span>
</span>
忠说晧曰：“北方守战之具不设，弋阳可袭而取。”
<span class="c1">◎弋阳，见《魏志·楚王彪传》。◎胡三省曰：弋阳县，汉属汝南郡，魏文帝分立弋阳郡。</span>
晧访群臣，镇西大将军陆凯曰：“夫兵不得已而用之耳，且三国鼎立已来，更相侵伐，无岁宁居。今强敌新并巴蜀，有兼土之实，而遣使求亲，欲息兵役，不可谓其求援于我。今敌形势方强，而欲徼幸求胜，未见其利也。”车骑将军刘纂曰：“天生五才，谁能去兵？
<span class="c1">宋本无“谁”字，误。</span>
谲诈相雄，有自来矣。若其有阙，庸可弃乎？宜遣间谍，以观其势。”晧阴纳纂言，且以蜀新平，故不行，然遂自绝。八月，所在言得大鼎，于是改年，大赦。以陆凯为左丞相，常侍万彧为右丞相。冬十月，永安山贼施但等聚众数千人，
<span class="c1">永安，见《孙休传》永安元年。</span>
<span class="c1">◎《吴录》曰：永安，今武康县也。
<span class="c2">◎沈《志》：晋武帝太康元年，更名武康，属吴兴郡。◎宋白曰：永安县本汉乌程县之余不乡。</span>
</span>
劫晧庶弟永安侯谦出乌程，
<span class="c1">乌程，见《孙坚传》。</span>
取孙和陵上鼓吹曲盖。
<span class="c1">◎《古今注》：曲盖，太公所作。武王伐纣，大风折盖，太公因折盖之形，而成曲盖焉。</span>
比至建业，众万余人。丁固、诸葛靓逆之于牛屯，
<span class="c1">◎胡三省曰：据《吴历》，牛屯去建业城二十一里。◎《方舆纪要》：今江宁府东南。◎赵一清曰：固、靓前到九里，盖牛屯之别称也。</span>
大战，但等败走。获谦，谦自杀。
<span class="c1">互见《孙和传》注引《吴历》。</span>
<span class="c1">◎《汉晋春秋》曰：初望气者云“荆州有王气破扬州而建业宫不利”，故晧徙武昌，遣使者发民掘荆州界大臣名家冢与山冈连者以厌之。既闻但反，自以为徙土得计也。
<span class="c2">宋本“土”作“上”。</span>
使数百人鼓噪入建业，杀但妻子，云“天子使荆州兵来破扬州贼”，以厌前气。
<span class="c2">直等儿戏。</span>
</span>
分会稽为东阳郡，
<span class="c1">◎会稽郡见《孙坚传》。◎沈《志》：东阳太守，本会稽西部都尉。吴孙晧宝鼎元年立东阳郡，治长山。◎刘昭注引《英雄交争记》云：初平三年，分乌伤县南乡为长山县。◎《水经注》：谷水又东迳长山县南，与永康溪水合。县即东阳郡治，城居山之阳。◎《舆地广记》：东阳郡治长山。◎《一统志》：今浙江金华府城。</span>
分吴、丹阳为吴兴郡。
<span class="c1">吴、丹阳、吴兴，俱见《孙坚传》。</span>
<span class="c1">◎晧诏曰： “古者分土建国，所以褒赏贤能，广树藩屏。秦毁五等为三十六郡，汉室初兴，闿立乃至百五，
<span class="c2">闿，未详。冯本“五”作“王”。</span>
因事制宜，盖无常数也。今吴郡阳羡、
<span class="c2">◎冯本“阳”作“杨”，误。阳羡，见《孙权传》卷首周处《风土记》，本名荆溪。◎《寰宇记》：故城在宜兴县南，一名虾虎城。</span>
永安、
<span class="c2">见《孙休传》。永安元年，孙谦自杀，国除。</span>
余杭、
<span class="c2">余杭，见《孙策传》。</span>
临水
<span class="c2">◎本志《贺齐传》：建安十六年，齐表言分余杭为临水。◎《吴录》曰：晋改为临安。◎沈《志》：吴分余杭为临水，晋武帝太康元年，更名临安。◎谢鍾英曰：今杭州府临安县治。</span>
及丹阳故鄣、
<span class="c2">见《孙权传》赤乌十三年。</span>
安吉、
<span class="c2">◎沈《志》曰：吴兴太守，安吉令，汉灵帝中平二年分故鄣立。◎《郡国志》刘昭注引《吴兴记》曰：中平年，分故鄣县南置安吉县。光和末，张角乱，此乡守助国，汉嘉之，故立县。中平二年，又分立原乡县。◎谢鍾英曰：今湖州府安吉县西南。</span>
原乡、
<span class="c2">◎沈《志》：原乡令，汉中平二年分故鄣立。◎《方舆纪要》：今湖州府孝丰县东，以县在山中高原而名。</span>
於潜、
<span class="c2">◎《郡国志》：丹阳郡於潛。◎王先谦曰：前汉县，“潛”作“   ”，音潛。三国吴改属吴兴郡。◎洪亮吉曰：《吴录》旧字无水，至隋始加。◎《一统志》：今浙江杭州府於潜县治。</span>
诸县，地势水流之便，悉注乌程，既宜立郡以镇山越，且以藩卫明陵，
<span class="c2">孙和改葬明陵。</span>
奉承大祭，不亦可乎！其亟分此九县为吴兴郡，治乌程。”</span>
以零陵北部为邵陵郡。
<span class="c1">◎《晋志》：孙晧分零陵立邵陵郡，治邵陵。◎沈《志》：邵陵太守，吴孙晧宝鼎元年分零陵北部都尉立。◎《郡国志》：长沙郡邵陵。◎王先谦曰：○三国吴置昭陵郡，治此。○《水经》：资水东北过邵陵县之北。○注：孙晧分零陵北部立邵陵郡于邵陵县，县故邵陵也。○沈《志》“邵陵太守”下云：邵陵，何《志》属长沙，按二汉无，《吴录》属邵陵。○今按：晋世避讳，改 “昭”为“邵”。沈约录邵陵，竟忘二汉之昭陵矣。◎吴增僅曰：○以“昭”为“邵”，系晋武时避讳而改。如零陵郡之昭阳，改曰邵阳，建安郡之昭武，改曰邵武之类，是也。昭陵本汉县，吴既因之立郡，无缘改“昭”为“邵”。○《吴志·孙晧传》：分零陵北部置邵陵。○承祚由后言之，故作“邵陵”，如晋改吴新兴为新昌，而《晧传》已作新昌，是其例也。○《舆地广记》云：昭陵，晋改曰邵陵。○县名为晋改，则郡名亦晋改无疑矣。◎《一统志》：故城，今湖南宝庆府邵阳县治。</span>
十二月，晧还都建业，卫将军滕牧留镇武昌。

5. <span id="卷四十八·吴书三·三嗣主传第三-孙晧-5"></span>
二年春，大赦。右丞相万彧上镇巴丘。
<span class="c1">巴丘，见《魏志·武纪》建安十三年。</span>
夏六月，起显明宫，
<span class="c1">◎《太康三年地记》曰：
<span class="c2">◎裴注引是书，已见《魏志·陈群传》注，毕沅有辑本，序云：《晋太康地志》，不著撰人。《旧唐书》五卷，云太康三年撰，《新唐书》十卷。其称《太康三年地志》者，一见于《宋书·州郡志》会稽郡始宁令下，一见裴松之《三国志》注孙晧起显明宫下。晋初，舆地之学最著者，裴司空秀，继之以京相璠、挚虞，是书或成于数君之手。同时杜预注经，晋灼注史，其精核皆有所不及。沈约止称为《地志》，郦道元称为《地记》，司马贞、张守节称为《地理记》，《新唐书》称为《土地记》，其实一也。◎黄奭《汉学堂丛书》亦又辑本。</span>
吴有太初宫，方三百丈，权所起也。昭明宫方五百丈，晧所作也。避晋讳，故曰显明。◎《吴历》云：显明在太初之东。◎《江表传》曰：起营新宫，二千石以下皆自入山督摄伐木。
<span class="c2">《通鉴》无“摄”字。</span>
又破坏诸营，大开园囿，
<span class="c2">《通鉴》“园”作“苑”。</span>
起土山楼观，穷极伎巧，工役之费以亿万计。陆凯固谏，不从。
<span class="c2">华覈上疏，亦不听，见《覈传》。</span>
</span>
冬十二月，晧移居之。是岁，分豫章、庐陵、长沙为安成郡。
<span class="c1">◎《晋志》：孙晧分长沙立安成郡，治平都。◎沈《志》：安成太守，孙晧宝鼎二年分豫章、庐陵、长沙立，治平都。◎《通典》：吴安成郡治平都。◎《水经·赣水注》：《十三州志》称庐水西出长沙安成县，吴宝鼎中立以为安成郡。◎杨氏《沿革图》：安成郡治安成。◎《一统志》：平都故城，今江西吉安府安福县东南。安成故城，今安福县西。◎弼按：平都与庐陵郡治高昌相距极近，安成较远，当日分设郡治，应在安成，郦注较为有据，当从之。◎赵一清曰：《寰宇记》卷一百九：吴分豫章之新喻、宜春，庐陵之平都、永新，长沙之安城、萍乡六县为安城郡。○《宋书·州郡志》安城太守领县有新喻、永新、萍乡，俱吴立。</span>

6. <span id="卷四十八·吴书三·三嗣主传第三-孙晧-6"></span>
三年春二月，以左右御史大夫丁固、孟仁为司徒、司空。
<span class="c1">丁固、孟仁事见《孙休传》永安五年。</span>
<span class="c1">◎《吴书》曰：初，固为尚书，梦松树生其腹上，谓人曰：“松字十八公也，后十八岁，吾其为公乎！”卒如梦焉。</span>
秋九月，晧出东关，
<span class="c1">东关，见《魏志·齐王纪》嘉平四年。</span>
丁奉至合肥。
<span class="c1">◎《晋书·武帝纪》：泰始四年十一月，吴将丁奉等出芍陂，安东将军汝阴王骏与义阳王望击走之。◎《晋书校文》曰：是役晋救未至，而奉退，见《望传》。击走失实。◎弼按：○《丁奉传》：奉与晋大将石苞书，构而闻之，苞以征还。</span>
是岁，遣交州刺史刘俊、前部督修则等
<span class="c1">◎《通鉴》作“大都督修则”。◎胡注：○《姓谱》：元冥之佐有修氏，汉有屯骑校尉修炳。</span>
入击交阯，为晋将毛炅等所破，皆死，兵散还合浦。
<span class="c1">◎合浦，见《魏志·陈留王纪》咸熙元年。◎赵一清曰：○《晋书·武帝纪》：吴将顾容寇郁林，太守毛炅大破之，斩其交州刺史刘俊、将军修则。○《顾和传》：和曾祖容，吴荆州刺史。○《读史举正》曰：按《陶璜传》，交阯太守杨稷与将军毛炅等出交趾，破吴军于古城，斩修则、刘俊。○《通鉴》亦云：刘俊、修则、顾容三攻交趾，稷拒破之，郁林、九真皆附于稷。稷遣毛炅、董元攻合浦，战于古城，杀修则，稷表炅为郁林太守，元为九真太守。○然则修死于合浦，非郁林。容之攻郁林，非此时，毛炅时亦未为太守也。◎弼按：○《通鉴》本《华阳国志》，当时晋、吴尚各分立，故纪载各殊也。○《晋书·武帝纪》：泰始四年冬十月，吴将施继入江夏，万彧寇襄阳，遣太尉义阳王望屯龙陂，荆州刺史胡烈击败彧。○《吴志》未书。</span>

7. <span id="卷四十八·吴书三·三嗣主传第三-孙晧-7"></span>
建衡元年
<span class="c1">◎杭世骏曰：○《古今刀剑录》云：孙晧以建衡元年铸一剑，文曰“皇帝吴王”，小篆书。</span>
春正月，立子瑾为太子，及淮阳、东平王。冬十月，改年，大赦。十一月，左丞相陆凯卒。
<span class="c1">◎《陆凯传》：凯乃心公家，忠恳内发。晧尝銜凯数犯颜忤旨，竟徙凯家于建安。</span>
遣监军虞汜、
<span class="c1">◎汜，虞翻第四子，见《翻传》及注引《会稽典录》。◎胡三省曰：汜，音祀。</span>
威南将军薛珝、
<span class="c1">◎洪饴孙曰：威南将军，一人，吴所置。◎胡三省曰：珝，况羽翻。</span>
苍梧太守陶璜
<span class="c1">◎苍梧郡，见《陶谦传》。◎赵一清曰：○《郡国志》苍梧郡领十一城，吴时析为临贺郡，惟有广信、高要、端谿、猛陵、鄣平五县。其临贺、谢沐、凭乘、富川属临贺，以荔浦属始安，而以合浦之临允来属。○《宋志》又云：苍梧太守领建陵、宁新，吴立。○盖增二县也。◎王先谦曰：三国吴苍梧郡领汉旧五，分置丰城、建宁、元溪、武城，入合浦之临允为十城。</span>
由荆州，监军李勖、督军徐存从建安海道，
<span class="c1">◎建安，详见《孙权传》赤乌二年注引《文士传》。◎胡三省曰：从荆州道踰岭而入交、广也，从建安道汎海而南也。</span>
皆就合浦击交阯。

8. <span id="卷四十八·吴书三·三嗣主传第三-孙晧-8"></span>
二年春，
<span class="c1">◎赵一清曰：○《寰宇记》卷一百十二：神人在鄂州武昌县西，水路一百八十一里。○《历代帝纪》云：吴建衡二年，有神人骑白鹿从此山出。○《晋书·武帝纪》：太始六年春正月，吴将丁奉入涡口，扬州刺史牵宏击走之。○《晋书校文》曰：《丁奉传》是年无伐晋事，《孙晧传》同。惟前年奉曾攻晋谷阳，当即其事，而误列于是年也。◎弼按：○《通鉴考异》曰：《吴志·丁奉传》建衡元年攻晋谷阳，晋帝纪不载，《奉传》不言入涡口，疑是一事。</span>
万彧还建业。
<span class="c1">自巴丘还也。</span>
李勖以建安道不通利，杀导将冯斐，引军还。三月，天火烧万余家，死者七百人。
<span class="c1">◎侯康曰：○《晋书·五行志上》云：时晧制令诡暴，荡弃法度，劳臣名士，诛斥甚众。后宫万余，女谒数行，其中隆宠佩皇后玺绶者多矣。故有火灾。◎或曰：天火曰灾，人火曰火。此“天火”，疑“大火”之误。</span>
夏四月，左大司马施绩卒。
<span class="c1">◎《陆抗传》：施绩卒，以抗都督信陵、西陵、夷道、乐乡、公安诸军事。</span>
殿中列将何定
<span class="c1">何定见后凤凰元年注。</span>
白：“少府李勖
<span class="c1">冯本“白”作“曰”，误。</span>
枉杀冯斐，擅彻军退还。”勖及徐存家属皆伏诛。秋九月，何定将兵五千人上夏口猎。都督孙秀奔晋。
<span class="c1">秀，孙权弟匡之孙，事见《匡传》。</span>
是岁大赦。

9. <span id="卷四十八·吴书三·三嗣主传第三-孙晧-9"></span>
三年春正月晦，晧举大众出华里，
<span class="c1">◎胡三省曰：华里在建业西。◎赵一清曰：○《方舆纪要》卷二十：华里在江宁府西南。○《晋书·武帝纪》：太始七年三月，孙晧率众趋寿阳，遣大司马望屯淮北以距之。三月，孙秀部将何崇帅众五千人来降。</span>
晧母及妃妾皆行，东观令华覈等固争，乃还。
<span class="c1">◎胡三省曰：东观令典校图书及记述。观，古玩翻。华，户化翻。覈，户革翻。◎弼按：《通鉴》作“华覈等固谏，不听”。</span>
<span class="c1">◎《江表传》曰：初，丹阳刁玄使蜀，
<span class="c2">刁玄使蜀，见《孙亮传》太平元年。玄事又见《孙登传》。</span>
得司马徽与刘廙论运命历数事。玄诈增其文以诳国人曰：“黄旗紫盖见于东南，终有天下者，荆、扬之君乎！”
<span class="c2">◎姚范曰：黄旗紫盖之语，合以前卷注中陈化之封，魏文及晋、宋后禅授，似亦不得以此为诬。◎《宋书·符瑞志》：汉世术士言黄旗紫盖见于斗牛之间，江东有天子气。◎弼按：陈化封魏文语，见《孙权传》黄武四年注引《吴书》。陈化据旧说以答魏文，刁玄诈增谶文以诳国人，何足为据？姚说失之。</span>
又得国中降人，
<span class="c2">宋本“国中”作“中国”。</span>
言寿春下有童谣曰“吴天子当上”。晧闻之，喜曰：“此天命也。”即载其母妻子及后宫数千人，从牛渚陆道西上，
<span class="c2">牛渚，详见《孙权传》注引《江表传》。</span>
云青盖入洛阳，以顺天命。行遇大雪，道涂陷坏，兵士被甲持仗，百人共引一车，寒冻殆死。兵人不堪，皆曰：“若遇敌便当倒戈耳。”
<span class="c2">◎胡三省曰：纣发兵与周武王会战于牧野，前徒倒戈，攻其后以北。</span>
晧闻之，乃还。</span>
是岁，汜、璜破交阯，禽杀晋所置守将，
<span class="c1">◎《晋书·武帝纪》：泰始七年夏四月，九真太守董元为吴将虞汜所攻，军败，死之。◎《通鉴》：夏四月，吴交州刺史陶璜袭九真太守董元杀之，杨稷以其将王素代之。◎《通鉴考异》曰：○《璜传》云：出其不意，径至交趾。○按元乃九真太守，非交趾也。○《华阳国志》云：元病亡，杨稷更以王素代之。○按《武帝纪》：四月，九真太守董元为吴将虞汜所攻，军败，死之。○则元非病亡。盖稷虽以素代元，未至郡而元死也。◎赵一清曰：○《晋书·陶璜传》：璜字世英，丹阳秣陵人也。父基，吴交州刺史。璜仕吴，历显位。孙晧时，交阯太守孙谞贪暴，为百姓所患。会察战邓荀至，擅调孔雀三千头，遣送秣陵。既苦远役，咸思为乱。郡吏吕兴杀谞及荀，以郡内附，武帝拜兴安南将军，交阯太守。寻为其功曹李统所杀。帝更以建宁爨谷为交阯太守。谷又死，更遣巴西马融代之。融病卒，南中监军霍弋又遣犍为杨稷代融，与将军毛炅、九真太守董元、牙门孟幹、孟通、李松、王业、爨能等自蜀出交阯，破吴军于古城，斩大都督修则、交州刺史刘俊。吴遣虞汜为监军，薛珝为威南将军，大都督璜为苍梧太守，距稷。战于分水，璜败，退保合浦，亡其二将。珝怒，谓璜曰：“若自表讨贼，而丧二帅，其责安在！”璜曰：“下官不得行意，诸军不相顺，故致败耳。”珝怒，欲引军还，璜夜以数百兵袭董元，获其宝物，船载而归。珝乃谢之，以璜领交州，为前部督。璜从海道出于不意，径至交阯。元距之，诸将将战，璜疑断墙内有伏兵，列长戟于其后。兵才按，元伪退，璜追之，伏兵果出，长戟逆之，大破元等。以前所得宝船上锦物数千匹遗扶严贼帅梁奇，奇将万余人助璜。元有勇将解系同在城内，璜诱其弟象使为书与系，又使象乘璜轺车鼓吹导从而行。元等曰：“象尚若此，系必有去志。”乃就杀之。珝、璜遂陷交趾，吴因用璜为交州刺史。璜子威，威弟淑、子绥后并为交州，自基至绥，四世为交州者五人。○一清案：遣察战调孔雀，乃孙休，非晧也，《传》误。又《晋书·解系传》“系字少连，济南著人”，此别是一人，非董元所杀者。○又《寰宇记》卷一百七十一引《交州记》云：陶璜筑城，于土穴中得一物，白色，形如蚕蛹，无头，长数丈，大十围，软软动，割腹肉如猪脂，遂以为臛，香美。璜啖一杯，于是三军皆食焉。◎潘眉曰：禽杀晋守将，谓杀毛炅，禽杨稷、孟幹、爨能、李松等也。◎弼按：孟幹逃返洛阳，潘说误。</span>
九真、日南皆还属。
<span class="c1">◎九真、日南，均见《魏志·陈留王纪》咸熙元年。◎赵一清曰：○《寰宇记》一百七十一：驩州，秦属象郡，汉属九真郡。吴置九德郡，治九德县。○《宋州郡志》：九德太守，故属九真，吴分立，领县有阳城、九德、越常，皆吴立。日南太守，秦象郡，汉帝更名，吴省，晋太康三年复置。○一清案：传中明有日南郡之名，似吴未尝废省也。盖以属国都尉之，不别置太守尔。○《水经·温水注》：晋太康三年，省日南郡属国都尉，以其所统卢容县置日南郡及象林县之故治。○《宋书·百官志》：郡守，秦官。汉末、三国多以诸部都尉为郡。○可知日南省置之义矣。◎王先谦曰：○洪亮吉云：沈《志》日南太守吴省，晋太康三年复置。○按《孙晧传》“建衡三年，虞汜、陶璜破交趾，九真、日南还属”，《华覈传》云“日南孤危”，《魏少帝纪》“九真、日南郡闻吕兴去逆效顺”，《晋志》“吴黄武五年，以交趾、日南、九真、合浦四郡为交州”，则吴时有日南郡。沈《志》云吴省，盖误。案《温水注》由门浦至古战湾，吴赤乌十一年，魏正始九年，交州与林邑于湾大战，初失区粟也。区粟即日南郡城。据此，似吴时失此郡，《水经注》与沈《志》合，《吴志》所云日南，疑虚领其土耳。</span>
<span class="c1">◎《汉晋春秋》曰：初，霍弋遣杨稷、毛炅等戍，与之誓曰：“若贼围城，未百日而降者，家属诛；若过百日而城没者，刺史受其罪。”稷等日未满而粮尽，乞降于璜。璜不许，而给粮使守。吴人并谏，璜曰：“霍弋已死，无能来者，可须其粮尽，然后乃受，使彼来无罪，而我取有义，内训吾民，外怀邻国，不亦可乎！”稷、炅粮尽，救不至，乃纳之。
<span class="c2">◎《通鉴考异》曰：《汉晋春秋》所云如是。《华阳国志》则云稷等破，被囚，稷欧血死，炅骂贼死。二者相戾，不可得合。而《晋·陶璜传》兼载之。按孙晧猜暴，恐璜不敢以粮资敌，今从《华阳国志》。</span>
◎《华阳国志》曰：稷，犍为人。
<span class="c2">冯本“犍”作“揵”，误。犍为，见《蜀志·刘焉传》。</span>
炅，建宁人。
<span class="c2">冯本“建”作“揵”误。建宁，见《蜀志·后主传》建兴三年。</span>
稷等城中食尽，死亡者半，将军王约反降，吴人得入城，获稷、炅，皆囚之。孙晧使送稷下都，稷至合浦，欧血死。晋追赠交州刺史。初，毛炅与吴军战，杀前部督修则。陶璜等以炅壮勇，欲赦之。而则子允固求杀炅，炅亦不为璜等屈，璜等怒，面缚炅诘之，曰：“晋兵贼！”
<span class="c2">◎赵一清曰：“兵”字衍。◎弼按：《陶璜传》无“兵”字。</span>
炅厉声曰：“吴狗，何等为贼？”吴人生剖其腹，允割其心肝，骂曰：“庸复作贼？”炅犹骂不止，曰：“尚欲斩汝孙晧，汝父何死狗也！”乃斩之。晋武帝闻而哀矜，即诏使炅长子袭爵，余三子皆关内侯。◎此与《汉晋春秋》所说不同。
<span class="c2">◎今本《华阳国志》所载与此少异，兹录与下：泰始七年春，吴王孙晧遣大都督薛珝、交州刺史陶璜帅二十万军，与扶严恶夷，合十万，伐交趾。稷遣炅及将军建宁孟岳等击之，战于封溪，众寡不敌，炅等败绩，仅以身免，还交趾，固城自守。破败之后，众才千人，并新附可有四千，男女万余口。陶璜围之，杜塞蹊迳，救援不至，虽班粮约食，犹不供继。至秋七月，城中食尽，病饿死者大半。交趾人广野将军王约反应陶璜，以梯援外，吴人遂得入城，得稷等，皆囚之。即斩稷长史张登、将军孟通及炅并交趾人邵晖等二千余人。受晧诏，传稷秣陵。故梏稷及孟幹、爨熊、李松四人于吴，通四远消息。稷至合浦，发病欧血死。传首秣陵，弃其尸丧于海。幹、松、熊至吴，将加斩刑。或说晧：“宥免幹等，可以劝边将。”晧原之。欲徙付临海郡。初，稷等私誓，不能死节，困辱虏手，若蒙未死，必当思求北归。稷既路死，幹等恐北路转远，以吴人爱蜀侧竹弓弩，言能作之。晧转付部为弓工。九年，幹自吴逃返洛阳，松、熊为晧所杀。初，晋武帝以稷为交州刺史，大封半道，稷城陷，或传降，故不录。幹至，表状，乃追赠交州刺史，封松、熊后嗣侯焉。◎吴士鉴曰：《陶璜传》云稷等粮尽，救兵不至，乃纳之，是降于吴也。故《华阳国志》言将军王约反降，吴人得入城。稷、炅既降，修则之子允欲复父讎，乃剖割炅之腹心，既久斩之。迨送稷等至合浦，炅已前死。此事前后甚明。裴注谓《华阳国志》与《汉晋春秋》所说不同，殆未深考。◎何焯曰：《华阳国志》欲见蜀士之多耳，当从习氏。◎赵一清曰：修则又有子曰湛，晋新昌太守迎之，主交州事，陶侃诱湛诣交州刺史王谅，为谅所杀，见《晋书·忠义传》。◎弼按：修允为合浦、桂林太守，见后天纪三年。</span>
</span>
大赦，分交阯为新昌郡。
<span class="c1">◎《晋书·地理志》：交州新昌郡，吴置，统六县，治麋泠。◎《郡国志》：交趾郡麊泠。◎惠栋曰：麊，《说文》作“ ”，从米，尼声。小颜音麋零。◎王先谦曰：吴改属新昌郡。◎谢鍾英曰：《薛琮传》称交州泠，时未置新昌，故云。◎邹代钧曰：今越南太原道境。洪《志》、吴《表》从《通典》，谓吴置新兴郡，非也。</span>
诸将破扶严，
<span class="c1">◎潘眉曰：时梁奇为扶严贼帅，见《陶璜传》。</span>
置武平郡。
<span class="c1">◎《晋书·地理志》：交州武平郡，吴置，统县七，治武宁。◎洪亮吉曰：武宁，沈《志》“吴立”。《通典》“安南府属有武平”，注“旧县”，疑当时复有武平县，或晋省也。◎谢鍾英曰：○《舆地广记》：武平县本东汉封溪县地，吴置武宁县。及立武平都，晋以后因之。○鍾英按：“武宁”系“武平”之讹。《晋志》“武平郡武宁”，《舆地广记》“吴置武宁县”，并当作“平”。作“宁”者，传写之误。今地缺。◎吴增僅曰：○《晋志》交趾、武平二郡各有武宁县，二郡界边，未应无功。○沈《志》云：武宁，吴立。何《志》：“武帝立。”《太康地志》无此县，而交趾有。《舆地广记》：吴立武宁县及武平郡。○以是参考，疑吴初立武宁，属交趾，后又移属武平也。洪《志》疑误据。◎杨守敬曰：沈《志》武宁属九真，不属武平。据其言，则晋时交趾郡有武宁，武平郡无武宁。此皆《晋志》之误，不用调停。《舆地广记》即本《晋志》，不足据。◎弼按：○《晋志》交趾、武平二郡，《宋志》交趾、九真二郡，俱有武宁，必有一误。谢、吴、杨所疑皆是。○《晋书·陶璜传》：孙晧以璜为使持节、都督交州诸军事、前将军、交州牧。武平、九德、新昌徒弟阻险，夷獠劲悍，历世不宾。璜征讨，开置三郡及九真属国三十余县。○据《璜传》所云，其开置南服之功，谋略远著。吴增僅历举璜所置三十余县，文繁不备录。</span>
以武昌督范慎为太尉。
<span class="c1">范慎事见《孙登传》及注引《吴录》。《吴录》作“武昌左部署”。吴于濒江要地，皆置都督。</span>
右大司马丁奉、司空孟仁卒。
<span class="c1">◎《通鉴》：九月，吴司空孟仁卒。十二月，右将军司马丁奉卒。◎胡三省曰：据《丁奉传》，当书“右大司马、左军师”。</span>
<span class="c1">◎《吴录》曰：仁字恭武，江夏人也，
<span class="c2">江夏，见《魏志·文聘传》。</span>
本名宗，避晧字，易焉。
<span class="c2">◎钱大昭曰：古者避名不避字，晧字元宗，似无可避。然《吴录》载休诏云“今造此名字，既不相配，又字但一，庶易弃避”，则孙吴时似有避字之说矣。</span>
少从南阳李肃学。
<span class="c2">李肃事见《步骘传》及注引《吴书》。</span>
其母为作厚蓐大被，
<span class="c2">冯本“蓐”作 “褥”。</span>
或问其故，母曰：“小儿无德致客，学者多贫，故为广被，庶可得与气类接也。”其读书夙夜不懈，肃奇之，曰：“卿宰相器也。”初为骠骑将军朱据军吏，将母在营。既不得志，又夜雨屋漏，因起涕泣，以谢其母，母曰：“但当勉之，何足泣也？”据亦稍知之，除为盐池司马。
<span class="c2">◎冯本“盐”作“监”。◎赵一清曰：○作“监”是也。孟宗时为雷池监司马。○《方舆纪要》卷二十六：雷池在南直安庆府望江县东三十里，源出宿松县界，东流二百余里，经县东南积而为池，又东十五里入江，亦曰雷港，亦曰雷江口，亦曰大雷江。</span>
自能结网，手以捕鱼，作鲊寄母，母因以还之，曰：“汝为鱼官，而以鲊寄我，非避嫌也。”迁吴令。时皆不得将家之官，每得时物，来以寄母，常不先食。及闻母亡，犯禁委官，语在《权传》。特为减死一等，复使为官，盖优之也。
<span class="c2">◎赵一清曰：○《世说》注引《孟嘉别传》曰：宗葬武昌，子孙家焉。○《御览》卷四十三引《孟宗别传》曰：宗事母至孝，母亦能训之以礼。宗初为雷池监，奉鱼于母，母还其所寄，遂绝不复食鱼。后宗典和粮谷，乃表陈曰：“臣昔为雷池监，母三年不食鱼，臣若典粮谷，臣母不可以三年不食米，臣敢以死守之。”○又卷二百六十二引《孟宗别传》曰：宗为豫章太守，人思其惠，路有行歌，故时人生子以孟为名。又卷二百二十九引《别传》曰：宗为光禄勋，大会。宗先少饮酒，后有强之饮者，一杯便吐。传诏司察，宗吐麦饭，察者以闻。诏问麦饭意，答言：“臣家足有米，麦饭愚臣所安，是以食之。”上乃叹息曰：“至德清纯如此。”</span>
◎《楚国先贤传》曰：宗母嗜笋，冬节将至。时笋尚未生，宗入竹林哀叹，而笋为之出，得以供母，皆以为至孝之所致感。累迁光禄勋，遂至公矣。
<span class="c2">◎赵一清曰：○《寰宇记》卷一百二十五：孟宗宅在舒州望江县北一里，即哭竹生笋之处。○《方舆纪要》卷九十一：嘉兴府东南有孟宗堰，盖宗为吴令时所筑也。</span>
</span>
西苑言凤凰集，改明年元。

10. <span id="卷四十八·吴书三·三嗣主传第三-孙晧-10"></span>
凤皇元年秋八月，征西陵督步阐。阐不应，据城降晋。
<span class="c1">◎夷陵，吴改曰西陵，属宜都郡，见《魏志·文纪》黄初三年。◎本志《步阐传》：凤皇元年，召阐为绕账督。阐累世在西陵，卒被征命，自以失职，又惧有谗祸，于是据城降晋。◎《水经·江水注》：江水出峡东南流迳故城洲，洲附北岸，洲头曰郭洲，长二里，广一里，上有步阐故城，方圆称洲，周迴略满。故城洲上城周五里，吴西陵督步骘所筑也。孙晧凤皇元年，骘息阐复为西陵督，据此城降晋。晋遣太傅羊祜接援，未至，为陆抗所陷也。江水又东迳故城北，所谓陆抗城也。城即山为墉，四面天险。</span>
遣乐乡都督陆抗围取阐，
<span class="c1">◎《陆抗传》：建衡二年，拜抗都督信陵、西陵、夷道、乐乡、公安诸军事，治乐乡。◎《水经·江水注》：江水又径南平郡孱陵县之乐乡城北，吴陆抗所筑。后王濬攻之，获吴水军督陆景于此渚也。江水又东，右合油口，又东迳公安县北。◎《晋书·杜预传》：太康元年，杜预遣奇兵八百，夜渡袭乐乡，多张旗帜，起火巴山。吴乐乡督孙歆与江陵督任延曰：“北来诸军，乃飞渡江也。”◎宋白曰：乐乡者，春秋鄀国之地，其城陆抗所筑，在松滋县界。◎胡三省曰：乐乡城在松滋县东。乐乡城北江中有沙碛，对岸踏浅可渡，江津要害之地也。◎《方舆纪要》：乐乡城今松滋县东七十里，三国吴所筑，朱然尝镇此。陆抗改筑，屯兵于此。◎弼按：春秋鄀国地，两汉为南郡鄀县，〖前汉作“若”。〗在今湖北襄阳府宜都县东南。宋白指为乐乡，殆因《括地志》故鄀城在乐乡东北，《元和志》春秋鄀国城在乐乡县北而误。此唐之乐乡县，非三国吴之乐乡也。赵一清引《方舆纪要》云乐乡在荆门州北者，其误亦同。</span>
阐众悉降。
<span class="c1">抗破阐事详见《抗传》。</span>
阐及同计数十人
<span class="c1">冯本“计”作“讨”，误。</span>
皆夷三族。
<span class="c1">陆抗之克不错，晧意张大，乃使尚广筮并天下，见本传末注引干宝《晋纪》。</span>
大赦。是岁，右丞相万彧被谴忧死，
<span class="c1">◎潘眉曰：○自凤皇二年至天纪二年，不书何人为丞相。考《吴禅国山碑》有丞相沇，时在天玺元年，然则凤皇后天纪前有名沇者为丞相，史阙不书，碑又不详其姓，不可考矣。○又按《真诰》注引《许长史世谱》云：吴丞相许晏，字孝然，长史四世族祖也。○考许晏仕吴，官至执金吾，未为丞相。嘉禾二年使辽东，为公孙渊所斩，时则顾雍方为丞相也。</span>
徙其子弟于庐陵。
<span class="c1">庐陵，见《孙策传》。</span>
<span class="c1">◎《江表传》曰：初晧游华里，
<span class="c2">华里，见上年。</span>
彧与丁奉、留平密谋曰：“此行不急，若至华里不归，社稷事重，不得不自还。”
<span class="c2">◎赵一清曰：《陆凯传》注引《吴录》言平与奉有隙，故所谋不行。《江表传》之言，未得为实。◎弼按：据《吴录》所云，为宝鼎元年孙晧谒庙时事；据《江表传》所云，为建衡三年孙晧游华里时事。前为陆凯主谋，后为万彧主谋，与谋者皆为丁奉、留平。《通鉴考异》谓陆凯尽忠执义，必不为此事。况晧残酷猜忌，留平庸人，若闻凯谋，必不能不泄，殆虚语耳云云，其说诚为近理。惟徙陆凯家于建安，徙万彧子弟于庐陵，其事相同，或为一再密谋之因。赵说似指为一事，误。◎又按：留平谏杀王蕃，实非庸人，《通鉴考异》似失之。</span>
此语颇泄。晧闻知，以彧等旧臣，且以计忍而阴衔之。后因会，以毒酒饮彧，传酒人私减之。又饮留平，平觉之，服他药以解，得不死。彧自杀。平忧懑，
<span class="c2">懑，音闷，又音满。</span>
月余亦死。
<span class="c2">◎沈家本曰：○独不及丁奉者，盖奉已先卒。○《奉传》：建衡三年，或有毁之者，晧追以前出军事，徙奉家于临川。传不言所毁何语，殆即华里之谋欤？</span>
</span>
何定奸秽发闻，
<span class="c1">◎胡三省曰：闻，音问。</span>
伏诛。晧以其恶似张布，追改定名为布。
<span class="c1">◎《江表传》曰：定，汝南人，本孙权给使也，后出补吏。定佞邪僭媚，自表先帝旧人，求还内侍，晧以为楼下都尉，
<span class="c2">◎洪饴孙曰：楼下都督，一人，吴置。</span>
典知酤籴事，专为威福。而晧信任，委以众事。定为子求少府李勖女，不许。定挟忿谮勖于晧，晧尺口诛之，焚其尸。
<span class="c2">杀李勖事见建衡二年。</span>
定又使诸将各上好犬，
<span class="c2">《通鉴》“好”作“御”。</span>
皆千里远求，一犬至直数千匹。
<span class="c2">《通鉴》“直”下有“缣”字。</span>
御犬率具缨，
<span class="c2">◎《通鉴》“缨”下有“绁”字。◎胡注：绁，私列翻，系也。</span>
直钱一万。一犬一兵，养以捕兔供厨。所获无几。吴人皆归罪于定，而晧以为忠勤，赐爵列侯。
<span class="c2">陆凯面责何定，见《凯传》。贺邵上疏，言何定恃宠放恣，见《邵传》。</span>
◎《吴历》曰：中书郎奚熙谮宛陵令贺惠。
<span class="c2">丹阳郡治宛陵，见《孙策传》。</span>
惠，劭弟也。
<span class="c2">邵有传。</span>
遣使者徐粲讯治，熙又谮粲顾护不即决断。晧遣使就宛陵斩粲，收惠付狱。会赦得免。
<span class="c2">◎赵一清曰：此注当在三年杀奚熙下，错简于此。◎弼按：三年，奚熙为临海太守。《吴历》云为中书郎，其事或在是年，非错简也。熙事又见《孙和何姬传》注引《江表传》。</span>
</span>

11. <span id="卷四十八·吴书三·三嗣主传第三-孙晧-11"></span>
二年春三月，以陆抗为大司马。司徒丁固卒。
<span class="c1">◎赵一清曰：○《世说》注引《会稽后贤记》：丁潭字世康，山阴人，吴司徒固曾孙。沈婉有雅望，少与孔愉齐名，仕至光禄大夫。○《晋阳秋》曰：孔敬康、丁世康、张伟康俱著名，时谓会稽三康。○《寰宇记》卷九十四：丁固墓在湖州武康县东十五里。</span>
秋九月，
<span class="c1">◎赵一清曰：○《晋书·武帝纪》：太始九年七月，吴将鲁淑围弋阳，征虏将军王浑击败之。○《王浑传》曰：浑假节、领豫州刺史。吴将薛莹、鲁淑众号十万，淑向弋阳，莹向新息，时州兵并放休息，众裁一旅。浮淮潜济，出其不意，击破之。</span>
改封淮阳为鲁，东平为齐，又封陈留、章陵等九王，凡十一王，
<span class="c1">◎胡三省曰：十一王，史逸其名。</span>
王给三千兵。大赦。晧爱妾或使人至市劫夺百姓财物，司市中郎将陈声，
<span class="c1">◎洪饴孙曰：司市中郎将，一人，吴置。</span>
素晧幸臣也，恃晧宠遇，绳之以法。妾以愬晧，
<span class="c1">◎胡三省曰：“愬”与“诉”同。</span>
晧大怒，假他事烧锯断声头，投其身于四望之下。
<span class="c1">◎胡三省曰：据《晋书·温峤传》，峤讨苏峻于石头，结垒于四望矶。又据《南史》，石头有四望山。盖山下有矶也。◎赵一清曰：○《寰宇记》卷九十：四望山在升州上元县西北十五里，高十七丈，可望四方，以为名。◎梁章钜曰：○四望，山名。○《元和志》：四望山在上元县西北八里。</span>
是岁，太尉范慎卒。

12. <span id="卷四十八·吴书三·三嗣主传第三-孙晧-12"></span>
三年，会稽妖言章安侯奋当为天子。
<span class="c1">太平三年，封故齐王奋为章安侯，见《孙亮传》。章安，见《孙权传》黄武四年。奋，孙权第五子。</span>
临海太守奚熙
<span class="c1">临海郡治章安，见《孙权传》太元元年。</span>
与会稽太守郭诞书，非论国政。诞但白熙书，不白妖言，送付建安作船。
<span class="c1">◎建安，见《孙权传》赤乌二年。◎宋白曰：吴分侯官之地立建安县，又立曲郍都尉主谪徙之人作舟船。◎赵一清曰：○《宋书·州郡志》：晋安太守，晋武帝分建安立。领县有原丰令，太康三年，省建安典船校尉立。温麻令，太康四年，以温麻船屯立。又永嘉太守领县有横阳令，太康四年，以横藇船屯为始阳，后更名此，又一作船处也。○《方舆纪要》卷九十四作横，与“屿”字同。</span>
<span class="c1">◎《会稽邵氏家传》曰：
<span class="c2">◎沈家本曰：《隋志》不著录，二唐志十卷，不题会稽，亦无撰人。《书钞·设官部》、《御览·职官部》、《人事部》、《文部》、《方术部》、《火部》并引《邵氏家传》。</span>
邵畴字温伯，时为诞功曹。诞被收，惶遽无以自明。畴进曰：“畴今自在，畴之事，明府何忧？”遂诣吏自列，云
<span class="c2">◎胡三省曰：自列，犹自陈也。</span>
不白妖言，事由于己，非府君罪。吏上畴辞，晧怒犹盛。畴虑诞卒不免，遂自杀以证之。临亡，置辞曰：“畴生长边陲，不闲教道，得以门资，厕身本郡，踰越侪类，位极朝右，
<span class="c2">◎胡三省曰：郡功曹，位居郡曹之右。</span>
不能赞扬盛化，养之以福。今妖讹横兴，干国乱纪，畴以噂之语，
<span class="c2">◎胡三省曰：噂，祖笨翻。，达合翻。噂，聚语也。</span>
本非事实，虽家诵人咏，不足有虑。天下重器，而匹夫横议，疾其丑声，不忍闻见，欲含垢藏疾，
<span class="c2">◎《左传》曰：川泽纳汙，山薮藏疾，国君含垢。</span>
不彰之翰笔，
<span class="c2">《通鉴》“笔”作 “墨”。</span>
镇躁归静，使之自息。愚心勤勤，每执斯旨，故诞屈其所是，默以见从。
<span class="c2">◎胡三省曰：谓诞从畴之说，默而不白妖言也。</span>
此之为愆，实由于畴。谨不敢逃死，归罪有司，唯乞天鉴，特垂清察。”吏收畴丧，
<span class="c2">监本“吏”作“更”，误。</span>
得辞以闻，晧乃免诞大刑，送付建安作船。畴亡时，年四十。晧嘉畴节义，诏郡县图形庙堂。</span>
遣三郡督何植收熙，
<span class="c1">◎胡三省曰：《江表传》作“备海督”，盖督临海、建安、会稽三郡也。</span>
熙发兵自卫，
<span class="c1">《通鉴》 “卫”作“守”。</span>
断绝海道。熙部曲杀熙，送首建业，夷三族。
<span class="c1">◎《孙奋传》：诛奋及其五子，国除。◎《孙和何姬传》注引《江表传》云：晧舅子何都，颜状似晧，云都代立。临海太守奚熙信讹言，举兵欲还诛都，都叔父信时为备海督，击杀熙，夷三族云云。◎案：《江表传》所云奚熙举兵事，与此互异，彼作“何信”，此作“何植”，亦异。◎钱大昕曰：孙奋被诛，并及其五子，当书于《晧传》。</span>
秋七月，
<span class="c1">◎赵一清曰：○《晋书·武帝纪》：泰始十年秋七月壬午，吴平虏将军孟泰、偏将军王嗣等率众降。九月癸亥，以大将军陈骞为太尉，攻拔吴枳里城，获吴立信校尉庄祜。吴将孙遵、李承帅众寇江夏，太守稽喜击破之。十二月，吴威北将军严聪、扬威将军严整、偏将军朱买来降。○一清案：“朱买”下史落“臣“字。◎弼按：朱买臣为汉人，朱买为吴人，赵说误。</span>
遣使者二十五人分至州郡，科出亡叛。大司马陆抗卒。自改年及是岁，
<span class="c1">凤皇元年至三年。</span>
连大疫。分郁林为桂林郡。
<span class="c1">◎郁林，见《孙权传》赤乌二年。◎《宋书·州郡志》：桂林太守，本县名，属郁林。吴孙晧凤皇三年分郁林，治武熙。武熙令，本曰武安，应是吴立，晋武帝太康元年更名。◎《晋志》：桂林郡治潭中。◎洪亮吉曰：盖平吴后移治潭中。◎《一统志》：武安故城，今广西柳州府象州境。</span>

13. <span id="卷四十八·吴书三·三嗣主传第三-孙晧-13"></span>
天册元年，
<span class="c1">◎陈本提行，各本均未提行，误。◎沈家本曰：凤皇三年甲午，天册元年乙未。梁章钜谓凤皇三年即天册元年，亦误。◎弼按：天册元年即晋武帝咸宁元年。</span>
吴郡言掘地得银，长一尺，广三分，刻上有年月字，于是大赦，改年。
<span class="c1">◎《晋书·武帝纪》：咸宁元年六月，吴人寇江夏。</span>

14. <span id="卷四十八·吴书三·三嗣主传第三-孙晧-14"></span>
天玺元年，吴郡言临平湖
<span class="c1">临平湖，见《孙权传》赤乌十二年注引《吴录》。</span>
自汉末草秽壅塞，今更开通。长老相传，此湖塞，天下乱，此湖开，天下平。
<span class="c1">◎赵一清曰：○《晋书·艺术传》：陈训字道元，历阳人。少好秘学，孙晧以为奉禁都尉，使其占候。晧政严酷，训知其必败而不敢言。时钱唐湖开，或言天下当太平，青盖入洛阳。晧以问训，训曰：“臣止能望气，不能达湖之开塞。”退而告其友曰：“青盖入洛，将有舆榇衔璧之事，非吉祥也。”寻而吴亡。训随例内徙，拜谏义大夫。○一清案：《续汉志·舆服志》曰：“皇太子、皇子皆安车，朱班轮，青盖，金华蚤，黑文，画轓文辀，金涂五末。皇子为王，锡以乘之，故曰王青盖车。”吴既建号为帝，而有青盖入洛之谣，非降黜而何？</span>
又于湖边得石函，中有小石，
<span class="c1">◎潘眉曰：○按《禅国山碑》云：旃蒙协洽之岁，受上天玉玺，文曰“吴真皇帝”，乃以柔兆涒滩之岁，纪号天玺，用彰明命。○是得玺在天玺前一年，今书得函在本年者，非。</span>
青白色，长四寸，广二寸余，刻上作皇帝字，于是改年，大赦。会稽太守车浚、
<span class="c1">◎胡三省曰：车姓出于田千秋。车，昌遮翻。◎赵一清曰：○《刘氏小说》云：陆逊闻车浚令名，请与相见，谓曰：“早钦风彩，何乃龙蟠凤峙，不肯降顾邪？”答曰：“诚知公侯敦公旦之博纳，同尼父之善诱。然蜥蜴不能假重云以升举，鷃雀不能从激风以飞扬，是以无因尔。”时坐上宾客多是吴人，皆相顾谓曰：“武陵蛮夷郡，乃有此彦人也。”浚曰：“吴太伯端委之化，以改被发文身之俗。今乃上挺圣主，下生贤佐，亦何常之有？”逊叹曰：“国其昌也，乃有斯人。”</span>
湘东太守张咏
<span class="c1">湘东郡，见《孙亮传》太平二年。</span>
不出算缗，就在所斩之，徇首诸郡。
<span class="c1">◎《江表传》曰：浚在公清忠，值郡荒旱，民无资粮，表求振贷。晧谓浚欲树私恩，遣人枭首。又尚书熊睦
<span class="c2">◎胡三省曰：○黄帝有熊氏。○《姓谱》：楚鬻熊之后，此以名为氏者也。</span>
见晧酷虐，微有所谏，晧使人以刀环撞杀之，身无完肌。
<span class="c2">◎胡三省曰：史详言吴主之昏虐。撞，直江翻。</span>
</span>
秋八月，京下督孙楷降晋。
<span class="c1">◎楷事见《孙韶传》。《晋书·武帝纪》楷降在六月。◎胡三省曰：京下督，镇京口。楷，孙韶之子。</span>
鄱阳言历阳山石文理成字，凡二十，云“楚九州渚，吴九州都，扬州士，作天子，四世治，太平始”。
<span class="c1">◎鄱阳，见《孙权传》建安八年。历阳，见《孙策传》。◎胡三省曰：《晋志》鄱阳郡无历阳县，有历陵县，“阳”当作“陵”，今饶州。《图经》亦载鄱阳历陵县有石印山。◎赵一清曰：○《方舆纪要》卷八十五：鄱阳山在饶州府西北百十五里鄱阳湖中，初名力士山，又名石印山。《三国志》孙晧天玺元年，鄱阳历陵有山石文理成字，即鄱阳山也。历陵，今九江府德安县。孙吴时山盖当二县之间。○一清案：“阳”字以《寰宇记》校当作“陵”。历阳，今和州也，不属鄱阳。“士”即“土”字，古通。◎梁章钜曰：○《舆地纪胜》云：历阳山在和州西北四十里，即孙晧所祭之石印山。○案沈《志》，晋武帝太康元年复立历阳，是吴、魏时为战争之地，其县已废，亦不为吴有，且亦不属鄱阳。◎沈钦韩曰：历陵，今九江府德安县。“阳”字盖“陵”字之误。◎谢鍾英曰：○《寰宇记》：石印山在鄱阳县北。◎沈家本曰：按文“历阳”乃“历陵”之误。历陵县两汉并属豫章。〖两汉志。〗建安十五年，孙权分豫章立鄱阳郡，〖《吴主传》。〗故历陵属鄱阳。《晋志》历陵属鄱阳郡，此其确证也。梁氏以和州历阳山当之，故妄自生疑而不得其实。◎弼按：《吕范传》亦误以历陵为历阳，其误与此同。吴增僅有说，详见《吕范传》。</span>
<span class="c1">◎江表传曰：历阳县有石山临水，
<span class="c2">◎沈钦韩曰：“石”下当脱“印”字。◎潘眉曰：“石山”当作“历山”，下云“祭历山”是也。◎弼按：沈说是，潘说非。</span>
高百丈，其三十丈所，有七穿骈罗，
<span class="c2">◎官本《考证》曰：宋本“七”作“土”。</span>
穿中色黄赤，不与本体相似，俗相传谓之石印。又云，石印发封，天下当太平。下有祠屋，巫祝言石印神有三郎。时历阳长表上言石印发，晧遣使以太牢祭历山。
<span class="c2">◎沈钦韩曰：“历”下脱“陵”字。</span>
巫言，石印三郎说
<span class="c2">◎或曰：石印三郎与罗阳王表可谓祖武孙绳。◎弼按：罗阳王表，见《孙权传》太元元年。</span>
“天下方太平”。使者作高梯，上看印文，诈以朱书石作二十字，还以启晧。晧大喜曰：“吴当为九州作都、渚乎！
<span class="c2">◎官本《考证》曰：宋本无“为”字。</span>
从大皇帝逮孤四世矣，太平之主，非孤复谁？”重遣使，以印绶拜三郎为王，又刻石立铭，褒赞灵德，以答休祥。</span>
又吴兴阳羡山有空石，
<span class="c1">吴兴，见《孙坚传》。阳羡，见《孙权传》卷首。</span>
长十余丈，名曰石室，在所表为大瑞。
<span class="c1">冯本“大”作“人”。</span>
乃遣兼司徒董朝、兼太常周处至阳羡县，封襌国山。
<span class="c1">国山，见《孙权传》“阳羡”注，又见《孙亮传》五凤二年。</span>
明年改元，大赦，以协石文。
<span class="c1">◎《集古录》曰：《吴国山碑》，孙晧天册元年〖◎弼按：当作 “天玺元年”。〗禅于国山，改元天玺，〖◎弼按：当作“改元天纪”。〗因纪其所获瑞物，刊石于山阴，是岁，晋咸宁元年。〖◎弼按：当作“二年”。〗后五年，晋遂灭吴矣。〖◎弼按：当作“后四年”。〗◎《金石录》曰：《国山碑》叙孙晧即位以后郡国祥瑞，凡千余言。◎《云麓漫钞》曰：《国山封禅碑》，土人目为囤碑，以其石圆八出，如米廩云。字画奇古，岁久多磨灭，访得旧刻，以今文写之。碑中大概言符瑞，初无可取，姑备录之，以见晧之亡有自矣。◎卢熊跋曰：按碑云旃蒙协洽之岁，月次陬訾，日惟重光大渊献，遂受玉玺，文曰“吴真皇帝”，乃天册元年乙未正月辛亥。又云柔兆涒滩之岁，月正革元，郊天祭地，纪号天玺。先行禅礼，纪勒天命。则岁丙申矣。太尉璆即宏璆，曲阿人，祖咨，孙权外甥。璆官至中书令、太子少傅。大司空朝，史称兼司徒董朝。国史莹、覈，即光禄勋薛莹、东观令华覈。熊参考传记，盖以吴郡掘银而改天册，海盐玉玺有文曰“吴真皇帝”而改天玺，历阳山石文字而改天纪。碑云湖泽开通，即临平湖开之事；石室山石开发，即海盐、阳羡之事。当时海盐亦属吴郡，旧有六里山石篆刻，其略曰“旃蒙协洽之岁，得玉玺，文曰‘吴真皇帝’”，与此碑合。疑陈寿所书“石函小石刻皇帝字”，误合临平湖开之文。史云于历阳刻铭，今世亦不见有此文字，如严山神谶、海盐玉玺、国山刻文，史家不能备载，此文欧、赵二家皆有著论矣。其字画形势绝与《神谶》相似，第石质坚顽，土人就其上镌刻，故行款广狭长短微有不同。宋黄伯思谓皇象书，字势雄伟，殊不审皇象在孙权时与严范、郑姥等号八绝，则《神谶碑》亦苏建无疑也。东汉碑碣多尚隶书，独此二篆有周、秦遗意。《神谶》险劲峻拔，《国山》纯古秀茂，可与崔子玉书《张平子碑》相颉颃，若《永建麟凤赞》、《魏石经》中篆文，弗足论也。◎《两汉金石记》曰：碑侈陈符瑞，词多诬诞，即后人或取以考核史志前后年月，究无确据，皆无关于著录之大者。惟篆势遒劲，为三国孙吴时之迹，是为古物可玩耳。是碑“玉”皆书作“王”，“一”皆书作“弌”，“四”或作“亖”，“七”皆作“桼”，皆古体之仅存者。“桼”字则洪氏尝说之矣，“廿”、“卅”字则古本《左传》已然，惟“筵”字篆势不甚可解，而又极分明，姑从诸家录作“筵”耳。◎吴骞《国山碑考》曰：碑形微圜而楕，东西二面广，南北狭四之一，字径二寸，文起东北而南、而西，讫于西北，凡千余言。碑首上锐而微洼，石色绀碧，风雨剥蚀，东与北二面文字尤多漫灭。南面下方石碎，脱去十余字，而西面上截泐纹尤深，更历岁月，当折一角矣。按《吴志》所纪，合之碑文，颇多疑义。《志》于临平湖得函改元大赦下，历阳山石成字，又云改元大赦。两言改元，盖上所云乃改本年为天玺元年，下所云明年改元，则改次年为天纪元年也。据碑，旃蒙协洽乙未之岁得玉玺，文曰“吴真■帝”，以柔兆涒滩之岁改元天玺，是以海盐六里山得石玺在天册元年，而改次年为天玺元年，非因临平石函而改本年为天玺元年。临平湖事碑中故有之，第言湖泽闿通，却未因之以改年也。兼司徒董朝，碑作大司空，“兼太常〈周处〉”五字疑亦羡文，盖当日实秪遣董朝一人至阳羡封禅国山。观碑后列诸臣名，而处独不预，可见处素刚正，必不藉此以阿其主。既见《泛舟录》、《毘陵志》等所说多同，其诸家辨说中卢公武跋考核较详，第谓此碑字画绝与《神谶》相似，则仍踵长睿之论，
<span class="c2">长睿，黄伯思之字。</span>
所不解也。至若碑所列诸臣名，自宏璆至华覈诸人外，如执金吾修，当即滕循，“循”与“脩”古通，故《三国志·晧传》作“滕循”，而《吕岱传》注及《晋书》并作“滕脩”，《隶释》谓二字止争一画，恐非。余若丞相沇，大司徒燮，城门校尉歆，尚书直、晃、昌，俱未见于《国志》，惟《晋书·杜预传》有“吴都督孙歆”，《甘卓传》“父昌，吴太子太傅”，此城门校尉歆、尚书昌，岂即其人乎？俟更考之。◎王昶曰：《神谶》、《国山》刻碑之事，不载《吴志》，惟裴松之注于《孙晧传》历阳山石文理成字之下，采《江表传》有刻石立铭语，其碑今已不见，甚矣，金石之与史相表里也。然《续汉志·祭祀志》注引《阳羡封禅碑》云神鱼吐书、白鲤腾船者二，灵絮神蚕、弥被原野者三。《梁书·许懋传》亦论及国山封禅事，则唐以前此碑甚显，而陈《志》、裴注皆遗之，何哉？《志》纪当时符瑞，止吴郡得银，临平湖得石函，历阳山石诸异，而碑中所叙者，至一千二百八十有一。盖晧淫酗残虐，大命将坠，天出反常者以戒之，而侈然自喜，妄意为太平之兆，于是群臣百姓造作奇诡，争相献媚，以至繁夥不可胜数，理必然矣。国山钜宜兴西南五十里，此碑实在其上。《太平寰宇记》述陈暄《记》云土人相传碣下埋金函玉璧、银龙铜马之属，晧疑有王气，故以此物镇之，俗呼为董山，以董朝所封故耳。《吴志》称封禅之役，朝与周处奉使。宋周必大、史能之诸人并以碑无处名，断史之误。近海盐吴君骞著《国山碑考》，因谓处素刚正，必不藉此阿主，且谓史有羡文，误矣。昶少时尝至碑所，审其方位，前十四行文为碑起处，即周所谓碑字东面剥裂糢糊者也，今拓文前半虽多缺蚀，而《云麓漫钞》载“丞相沇”下有“兼太常处奉迎”之文，则处名自见前幅，后不再署者，或缘事中返，或未与议礼，因而从略，不得于此致疑也。◎赵一清曰：○此即《孙亮传》之离里山大石也。○《太平寰宇记》卷九十二：国山在常州宜兴县西南五十里。《舆地志》云，本名离里山，山有九峰相连，亦名九斗山，亦名升山。吴五凤二年，其山堕大石自立，高九尺三寸，大十三围三寸。归命侯又封禅为中岳，改名国山，改元以叶石文，石今见存。◎王鸣盛曰：《吴禅国山碑》见赵氏《金石录》，其文久漫灭。赵跋约举其文，仅百许字。吴〈玉〉搢《金石存》云此碑篆书甚巨，今存者止二十行，行九字，而皆不可辨识。惟赵彦卫《云麓漫钞》载之颇详，约八九百字。前历言诸祥瑞，后云“旃蒙协洽之岁，月次陬訾之舍，日惟重光大渊献，受上天玉玺，文曰‘吴真皇帝’。乃以柔兆涒滩之岁，钦若上天，月正革元，郊天祭地，纪号天玺，实彰明命。于是丞相沇，太尉璆，大司徒燮，大司空朝，执金吾修，城门校尉歆，屯骑校尉悌，尚书令忠，尚书昬、直、晃、昌，国史莹等，佥以为众瑞毕至，宜行禅礼，遂于吴兴国山之阴，告祭刊石”云云。考旃蒙协洽为乙未，陬訾之舍为亥月。据碑则得石文本是天册元年十月事，是年岁在乙未，故于明年改元天玺。柔兆涒滩是丙申，月正革元是正月也。其年八月行禅礼，故明年改元天纪也。大司空朝即兼司徒董朝，而碑无周处，《晋书·处传》言“处仕吴，为东观左丞，孙晧末为无难督”，则是武臣，而此乃云“兼太常”，盖其所兼之虚衔耳。◎潘眉曰：碑称大司空董朝，考建衡三年，司空孟仁卒，朝当以是年为司空。凤皇二年，司徒丁固卒，朝当以司空兼司徒，故碑称大司空，而史称兼司徒也。</span>

15. <span id="卷四十八·吴书三·三嗣主传第三-孙晧-15"></span>
天纪元年
<span class="c1">晋咸宁三年。</span>
夏，夏口督孙慎出江夏、汝南，烧略居民。
<span class="c1">◎孙慎事见《孙桓传》注引《吴书》。◎《晋书·武帝纪》：是年夏五月，吴将邵凯、夏祥帅众七千余人来降。十二月，吴将孙慎入江夏、汝南，略千余家而去。◎《通鉴》同。◎胡注：○江夏郡属荆州，汝南郡属豫州，相去甚远。○沈约《宋志》：江夏太守治汝南县。本沙羡地，晋末汝南郡民流寓夏口，因立为汝南。○则此时江夏郡未有汝南县也。无亦史追书乎？◎《晋书·羊祜传》：吴人寇弋阳、江夏，略户口，诏诘祜不追讨之意。祜曰：“江夏去襄阳八百里，比知贼问，贼去已经多日矣。步军方往，安能救之哉！”</span>
初，驺子张俶
<span class="c1">局本“张”作“孙”，误。</span>
多所谮白，累迁为司直中郎将，
<span class="c1">◎洪饴孙曰：司直中郎将，一人，吴置，主弹劾非法。</span>
封侯，甚见宠爱，是岁奸情发闻，伏诛。
<span class="c1">◎《江表传》曰：俶父，会稽山阴县卒也，知俶不良，上表云：“若用俶为司直，有罪乞不从坐。”晧许之。俶表立弹曲二十人，
<span class="c2">宋本“立”作“正”，《通鉴》作“置”。</span>
专纠司不法，于是爱恶相攻，互相谤告。弹曲承言，收系囹圄，
<span class="c2">◎官本《考证》曰：监本讹“收累”，今改正。</span>
听讼失理，狱以贿成。人民穷困，无所措手足。俶奢淫无厌，取小妻三十余人，
<span class="c2">宋本“三十”作“二十”。小妻，解见《魏志·文德郭后传》。</span>
擅杀无辜，众奸并发，父子俱见车裂。</span>

16. <span id="卷四十八·吴书三·三嗣主传第三-孙晧-16"></span>
二年秋七月，立成纪、宣威等十一王，王给三千兵，大赦。
<span class="c1">◎《晋书·武帝纪》：咸宁四年十一月，吴昭武将军刘翻、厉武将军祖始来降。◎《通鉴》：吴人大佃皖城，欲谋入寇。都督扬州诸军事王浑遣扬州刺史应绰攻破之，斩首五千级，焚其积谷百八十余万斛，践稻田四千余顷，毁船六百余艘。是年，羊祜以病求入朝，面陈伐吴之计。祜疾笃，举杜预自代。祜卒，预至镇，袭吴西陵督张政，大破之。</span>

17. <span id="卷四十八·吴书三·三嗣主传第三-孙晧-17"></span>
三年夏，郭马反。马本合浦太守修允部曲督。
<span class="c1">合浦郡，见《魏志·陈留王纪》咸熙元年。修允事见前建衡三年注。部曲督，见《魏志·明纪》太和二年。</span>
允转桂林太守，
<span class="c1">桂林郡，见前凤皇三年。</span>
疾病，住广州，
<span class="c1">广州，见《孙休传》永安七年。</span>
先遣马将五百兵至郡安抚诸夷。允死，兵当分给，马等累世旧军，不乐离别。晧时又科实广州户口，
<span class="c1">《通鉴》 “科”作“料”。</span>
马与部曲将何典、王族、吴述、殷兴等因此恐动兵民，合聚人众，攻杀广州督虞授。
<span class="c1">吴于要地置督。</span>
马自号都督交、广二州诸军事、安南将军，兴广州刺史，述南海太守。典攻苍梧，族攻始兴。
<span class="c1">◎《郡国志》：南海郡治番禺。◎《一统志》：故城，今广州府南海县治。◎互见《蜀志·刘焉传》“交阯牧”〈注〉。苍梧，见《魏志·陶谦传》。始兴，见前甘露元年。王蕃家属蕃二弟不为马用，见害，见《蕃传》。</span>
<span class="c1">◎《汉晋春秋》曰：先是，吴有说谶曰：
<span class="c2">监本“先”作“下”误。</span>
“吴之败，兵起南裔，亡吴者公孙也。”
<span class="c2">监本、官本“亡”作“世”，误。</span>
晧闻之，文武职位至于卒伍有姓公孙者，皆徙于广州，不令停江边。及闻马反，大惧曰：“此天亡也。”</span>
八月，以军师张悌为丞相，牛渚都督何植为司徒。
<span class="c1">牛渚，见《孙策传》。</span>
执金吾滕循为司空，
<span class="c1">◎赵一清曰：○循，当作“脩”。○《晋书》列传：滕脩，字显先，南阳西鄂人。仕吴为将帅，封西鄂侯。孙晧时，代熊睦为广州刺史，甚有威惠。征为执金吾。广州部曲督郭马等为乱，晧以脩为岭表所伏，以为使持节、都督广州军事、镇南将军、广州牧以讨之。未克而王师伐吴，脩率众赴难。至巴丘而晧已降，乃缟素流涕而还，与广州刺史闾丰、苍梧太守王毅各送印绶，诏以（修）〈脩〉为安南将军、广州牧，持节、都督如故，封武当侯，加鼓吹，委以南方事。在南积年，为边夷所附。太康九年卒，谥曰声。子并上表诉，赐谥曰忠。◎吴士鉴曰：《吕岱传》注引王隐《交广记》作“滕脩”，《禅国山碑》亦作“滕循”。“脩”与“循”字形相近易讹。如《后汉书·袁绍传》吴循，《魏志·袁绍传》作“吴脩”；《魏志·三少帝纪》注引《魏书》、《蜀志·张嶷传》皆有郭脩，而《费祎传》作“郭循”，皆是。◎弼按：《通鉴》作“滕脩”。</span>
未拜，转镇南将军，假节领广州牧，率万人从东道讨马、兴、族，
<span class="c1">局本“兴”作“与”，误。</span>
遇于始兴，未得前。马杀南海太守刘略，
<span class="c1">◎赵一清曰：刘略即留赞子，见前《孙亮传》。◎弼按：○《孙亮传》“五凤二年，留略为东海太守”，赵氏谓“东海”应作“南海”，是也。留赞二子略、平并为大将，见《孙峻传》注引《吴书》。留平事见前凤皇元年注引《江表传》，又见《王蕃传》，然俱不云留略为太守也。略名虽同而姓则异，赵氏谓刘略即留赞子，似不能无疑。又案《晋书·武帝纪》， “太康元年，杀吴西陵都督留宪”，《杜预传》作“刘宪”，《王濬传》作“留宪”，当时留、刘颇易相混。○《广韵·十八尤》云：留亦姓，出会稽，本自卫大夫留封人之后，后汉末避地会稽，遂居东阳，为郡豪族。○据此，则留赞为会稽人，自以作“留”为是。</span>
逐广州刺史徐旗。晧又遣徐陵督陶濬将七千人
<span class="c1">徐陵，见《孙权传》黄武元年。</span>
从西道，命交州牧陶璜部伍所领及合浦、郁林诸郡兵，
<span class="c1">郁林，见《孙权传》赤乌二年。</span>
当与东西军共击马。

18. <span id="卷四十八·吴书三·三嗣主传第三-孙晧-18"></span>
有鬼目菜生工人黄耇家，依缘枣树，长丈余，茎广四寸，厚三分。又有买菜生工人吴平家，高四尺，厚三分，如枇杷形，上广尺八寸，下茎广五寸，两边生叶，
<span class="c1">冯本“叶”作“菜”，误。</span>
绿色。
<span class="c1">◎晋、宋《五行志》“黄耇”作“黄狗”，引干宝说曰：黄狗者，吴以土运承汉，故初有黄龙之瑞；及其季年而有鬼目之妖托黄狗之家。黄称不改，而贵贱大殊，天道精微之应也。◎潘眉曰：干宝以黄狗对黄龙，故曰“贵贱大殊”，◎又曰：○鬼目，见《尔雅》。○郭璞云：子如耳环，赤色丛生，《神农本草》谓之羊蹄。○陶隐居云：今人呼为秃菜。○盖无长丈余者。荬菜即苦荬菜。○《通艺录》云：苦荬菜八九月生，叶皆从根出，不生茎。○亦无高至四尺者。今鬼目长丈余，苦荬长四尺，如枇杷形，此皆所以为妖也。</span>
东观案图，
<span class="c1">◎《通鉴》作“东观案图书”。◎胡三省曰：吴有东观令。观，古玩翻。</span>
名鬼目作芝草，买菜作平虑草，
<span class="c1">◎潘眉曰：○扬雄《甘泉赋》注：如淳曰：“并闾，其叶随时改，政平则平，政不平则倾。”颜师古曰：“如氏所说，自是平虑耳。”今东观以荬菜为平虑，亦以生于吴平家，因附会为瑞称耳。然黄狗固土德之衰微，而吴平亦归命之恶谶也。</span>
遂以耇为侍芝郎，平为平虑郎，皆银印青绶。
<span class="c1">◎胡三省曰：以汉制言之，银印青绶，中二千石服之。</span>

19. <span id="卷四十八·吴书三·三嗣主传第三-孙晧-19"></span>
冬，晋命镇东大将军司马伷向涂中，
<span class="c1">◎胡三省曰：伷，音胄。吴主权作堂邑涂唐，即其地。◎弼按：堂邑涂塘见《孙权传》赤乌十三年。伷事见《魏志·高贵乡公纪》甘露五年注引《汉晋春秋》。◎《晋书·琅邪王伷传》：伷字子将，出为镇东大将军，封琅邪王。平吴之役，率众数万出涂中，孙晧奉笺送玺绶，诣伷请降。</span>
安东将军王浑、
<span class="c1">浑事见《魏志·王昶传》及注。</span>
扬州刺史周浚
<span class="c1">◎《晋书·周浚传》：浚字开林，汝南安成人。随王浑伐吴，攻破江西屯戍，与孙晧中军大战，斩伪丞相张悌等首级数千，俘馘万计，进军屯于横江。时闻龙骧将军王濬既破上方，别驾何恽说浚宜速渡江，浚使白浑。浑曰：“受诏但令江北抗衡吴军，且令龙骧受我节度。”恽曰：“龙骧克万里之寇，来受节度，未之闻也。”居无何，濬至，浑召不来，孙晧遂降于濬。浑深恨之，欲与濬争功，浚谏止浑，浑不能纳。</span>
向牛渚，
<span class="c1">◎《晋武纪》作“出江西”，《通鉴》同。◎胡注：今和州横江渡路。</span>
建威将军王戎
<span class="c1">戎事见《魏志·崔林传》注。</span>
向武昌，平南将军胡奋
<span class="c1">◎奋事见《魏志·钟会传》注引《晋诸公赞》。◎《晋书·奋传》：累迁征南将军。</span>
向夏口，
<span class="c1">夏口，见《魏志·武纪》建安十三年。</span>
镇南将军杜预
<span class="c1">预事见《魏志·杜畿传》及注引《杜氏新书》。《晋书》本传作“镇南大将军”。</span>
向江陵，龙骧将军王濬、
<span class="c1">◎《宋书·百官志》：龙骧将军，晋武帝始以王濬居之。◎《晋书·王濬传》：濬字士治，弘农湖人。家世二千石。濬博涉坟典，美姿貌，恢廓有大志，燕国徐邈妻以女。参征南军事，迁益州刺史，除大司农。车骑将军羊祜雅知濬有奇略，密表留濬，重拜益州刺史。武帝谋伐吴，诏濬修舟舰。濬乃作大船连舫，方百二十步，受二千余人。以木为城，起楼橹，开四出门，其上皆能驰马来往。又画鹢首怪兽于船首，以惧江神。舟楫之盛，自古未有。寻以谣言拜濬为龙骧将军，监梁、益诸军事。时朝议咸谏伐吴，濬上疏曰：“孙晧荒淫凶逆，宜速征伐。令晧卒死，更立贤主，则强敌也。臣作船七年，日有朽败。臣年已七十，死亡无日。三者一乖，则难图也。”帝深纳焉。◎梁章钜曰：○《宋书·五行志》云：孙晧天纪中，童谣曰：“阿童复阿童，衔刀游渡江。不畏岸上虎，但畏水中龙。”武帝闻之，加王濬龙骧将军。及征吴，江西众军无过者，而王濬先定秣陵。○《晋书·羊祜传》云：祜闻童谣云：“此必水军有功，但当思应其名者耳。”濬小字阿童，因表留濬监益州诸军事。</span>
广武将军唐彬
<span class="c1">◎《宋志》：广武将军，魏置。◎《晋书·唐彬传》：彬字儒宗，鲁国邹人。益州东接吴寇，监军位缺，朝议用彬监巴东诸军事，加广武将军。上征吴之策，甚合帝意。后与王濬共伐吴，彬屯据冲要，为众军前驱。</span>
浮江东下，
<span class="c1">《通鉴》作 “下巴蜀”。</span>
太尉贾充为大都督，
<span class="c1">◎充事见《魏志·贾逵传》及注。◎《宋志》：魏明帝太和四年，晋宣帝征蜀，加号大都督。◎《晋书·武帝纪》：以行冠军将军杨济为副，总统众军。</span>
量宜处要，尽军势之中。
<span class="c1">《文馆词林·六百六十二》载晋伐吴诏，文繁未录。</span>
陶濬至武昌，闻北军大出，停驻不前。

20. <span id="卷四十八·吴书三·三嗣主传第三-孙晧-20"></span>
初，晧每宴会群臣，无不咸令沈醉。置黄门郎十人，特不与酒，侍立终日，为司过之吏。宴罢之后，各奏其阙失，迕视之咎，谬言之愆，罔有不举。大者即加威刑，小者辄以为罪。
<span class="c1">◎《通鉴》作“小者记录为罪”。《御览》“辄”作“咸”。</span>
后宫数千，而采择无已。又激水入宫，宫人有不合意者，辄杀流之。或剥人之面，或凿人之眼。
<span class="c1">◎《通鉴》：贾充谓孙晧曰：“闻君在南方，凿人目，剥人面皮，此何等刑也？”晧曰：“人臣有弒其君及奸回不忠者，则加此刑耳。”◎胡注：斥充世受魏恩而奸回附晋，弒高贵乡公也。◎杭世骏曰：○《语林》云：贾充问孙晧何以好剥人之面，晧曰：“憎其颜之厚”。◎赵一清曰：○《晋书·王济传》：帝尝与济奕棋，而孙晧在侧，谓晧曰：“何以好剥人面皮？”晧曰：“见无礼于君者，则剥之。”济时伸脚局下，而晧讥焉。</span>
岑昬险谀贵幸，致位九列，
<span class="c1">◎胡三省曰：九列，九卿也。</span>
好兴功役，众所患苦。
<span class="c1">◎周寿昌曰：◎《初学记·居处部》引环济《吴纪》：天纪二年，卫尉岑氏表修百府。</span>
是以上下离心，莫为晧尽力，盖积恶已极，不复堪命故也。
<span class="c1">◎吴平后，晋侍中庾峻等问晧侍中李仁曰：
<span class="c2">庾峻事见《魏志·高贵乡公纪》甘露元年，又见《管宁传》注引《庾氏谱》。</span>
“闻吴主披人面，刖人足，有诸乎？”仁曰：“以告者过也。
<span class="c2">冯本“也”作“此”，误。</span>
君子恶居下流，
<span class="c2">毛本“恶”作“是”，误。</span>
天下之恶皆归焉。
<span class="c2">此《论语》子贡之辞。</span>
盖此事也，若信有之，亦不足能怪。
<span class="c2">陈本无“能”字。</span>
昔唐、虞五刑，三代七辟，肉刑之制，未为酷虐。晧为一国之主，秉杀生之柄，罪人陷法，加之以惩，何足多罪！夫受尧诛者不能无怨，
<span class="c2">毛本“怨”作“为”，误。</span>
受桀赏者不能无慕，此人情也。”又问曰： “云归命侯乃恶人横睛逆视，皆凿其眼，有诸乎？”仁曰：“亦无此事，传之者谬耳。《曲礼》曰视天子由袷以下，视诸侯由颐以下，视大夫由衡，
<span class="c2">局本“由”作“出”，误。</span>
视士则平面，得游目五步之内；视上于衡则傲，下于带则忧，旁则邪。
<span class="c2">◎今本《礼记·曲礼篇》云：天子视不上于袷，不下于带，国君绥视，大夫衡视，士视五步。凡视上于面则敖，下于带则忧，倾则奸。◎郑注：袷，交领也，天子至尊，臣视之目不过此。视国君弥高。绥，读为妥。妥视，谓视上于袷。视大夫又弥高。衡，平也。平视，谓视面也。士视得旁游目五步之中也。视大夫以上，上下游目不得旁。敖则仰，忧则低。辟头旁视，心不正也。倾，或为侧。</span>
以礼视瞻，高下不可不慎，况人君乎哉？视人君相迕，是乃礼所谓傲慢；傲慢则无礼，无礼则不臣，不臣则犯罪，犯罪则陷不测矣。正使有之，将有何失？”凡仁所答，峻等皆善之，文多不悉载。</span>

21. <span id="卷四十八·吴书三·三嗣主传第三-孙晧-21"></span>
四年
<span class="c1">晋太康元年。</span>
春，立中山、代等十一王，大赦。濬、彬所至，则土崩瓦解，靡有御者。
<span class="c1">◎《晋书·王濬传》：太康元年正月，濬发自成都，率巴东监军、广武将军唐彬攻吴丹阳，克之，〖◎胡三省曰：丹阳城在秭归县东八里。〗擒其丹阳监盛纪。吴人于江险碛要害之处并以铁鏁横截之，又作铁锥长丈余，暗置江中，以逆距船。先是，羊祜获吴间谍，具知情状。濬乃作大筏数十，亦方百余步，缚草为人，被甲持杖，令善水者以筏先行，筏遇铁锥，锥辄箸筏去。又作火炬长十余丈，大数十围，灌以麻油，在船前，遇鏁然炬烧之，须臾，融液断绝，于是船无所碍。二月庚申，克吴西陵，获其镇南将军留宪、征南将军成据、宜都太守虞忠。壬戌，克荆门、夷道二城，获监军陆晏。乙丑，克乐乡，获水军督陆景，平西将军施洪等来降。乙亥，诏进濬为平东将军，假节，都督益、梁诸军事。濬自发蜀，兵不血刃，攻无坚城，夏口、武昌，无相支抗。于是顺流鼓棹，径造三山。晧遣游击将军张象率舟军万人御濬，象军望旗而降。晧闻濬军旌旗器甲属天满江，威势甚盛，莫不破胆。</span>
预又斩江陵督伍延，
<span class="c1">◎《晋书·杜预传》：预以太康元年陈兵于江陵，遣参军樊显、尹林、邓圭、襄阳太守周奇等率众循江西上，授以节度，旬日之间，累克城邑，皆如预策焉。又遣牙门管定、周旨、伍巢等率奇兵八百，泛舟夜渡，以袭乐乡，多张旗帜，起火巴山，出于要害之地，以夺贼心。吴都督孙歆震恐，与伍延书曰：“北来诸军，乃飞渡江也。”吴之男女降者万余口，旨、巢等伏兵乐乡城外。歆遣军出距王濬，大败而还。旨等发伏兵随歆军而入，歆不觉，直至帐下，虏歆而还。故军中为之谣曰：“以计代战一当万。”于是进逼江陵。吴督将伍延伪请降，而列兵登陴，预攻克之。既平上流，于是沅、湘以南，至于交、广，吴之州郡皆望风归命，奉送印绶，预仗节称诏而绥抚之。凡所斩及生获吴都督、监军十四，牙门、郡守百二十余人。又因兵威，徙将士屯（戌）〈戍〉之家以实江北，南郡故地各树之长吏，荆土肃然，吴人赴之如归矣。王濬先列上得孙歆头，预后生送歆，洛中以为大笑。时众军会议，或曰：“百年之寇，未可尽克。今向暑，水潦方降，疾疫将起，宜俟来冬，更为大举。”预曰：“昔乐毅藉济西一战以并强齐，今兵威已振，譬如破竹，数节之后，皆迎刃而解，无复著手处也。”遂指授群帅，径造秣陵。所过城邑，莫不束手。议者乃以书谢之。</span>
浑复斩丞相张悌、丹阳太守沈莹等，所在战克。
<span class="c1">◎《晋书·王浑传》：吴丞相张悌、大将军孙震等率众数万指城阳，浑遣司马孙畴、扬州刺史周浚击破之，临阵斩二将，及首虏七千八百级，吴人大震。孙晧司徒何植、建威将军孙晏送印节诣浑降。◎《晋书·武帝纪》：王浑、周浚与吴丞相战于版桥，大破之，斩悌及其将孙震、沈莹，传首洛阳。</span>
<span class="c1">◎干宝《晋纪》曰：吴丞相军师张悌、护军孙震、丹阳太守沈莹帅众三万济江，围城阳都尉张乔于杨荷桥，
<span class="c2">◎局本“荷”作“倚”误。城阳，见《魏志·武纪》建安三年。◎胡三省曰：张乔盖以浑部将领青州之城阳都尉也。◎赵一清曰：○《方舆纪要》卷二十九：杨荷桥在和州东南二十里。</span>
众才七千，闭栅自守，举白接告降。
<span class="c2">《通鉴》作“乔众才七千，闭栅请降”。</span>
吴副军师诸葛靓欲屠之，
<span class="c2">局本“靓”作“睹”，误。靓事见《魏志·诸葛诞传》注引干宝《晋纪》。</span>
悌曰：“强敌在前，不宜先事其小；且杀降不祥。”靓曰：“此等以救兵未至而力少，故且伪降以缓我，非来伏也。
<span class="c2">◎胡三省曰：伏，屈伏也。或曰，“伏”当作“服”。</span>
因其无战心而尽阬之，可以成三军之气。若舍之而前，必为后患。”悌不从，抚之而进。与讨吴护军张翰、
<span class="c2">◎何焯曰：此又一张翰也，非季鹰也。</span>
扬州刺史周浚成阵相对。
<span class="c2">《通鉴》“成”作“结”。</span>
沈莹领丹阳锐卒刀楯五千，号曰青巾兵，前后屡陷坚阵，于是以驰淮南军，三冲不动。退引乱，薛胜、蒋班
<span class="c2">蒋班见《魏志·诸葛诞传》。</span>
因其乱而乘之，吴军以次土崩，将帅不能止，张乔又出其后，大败吴军于版桥，
<span class="c2">◎赵一清曰：○《方舆纪要》卷二十：板桥浦在江宁府西南三十里。◎吴熙载曰：板桥疑在今和州。◎弼按：是时晋军尚未渡江，吴军仍在江北，以在今和州为是，赵说误。◎谢鍾英曰：○《晋略》：王浑斩张悌于滁口板桥。○鍾英按：据此，板桥当在今含山县北滁河口，杨荷桥当在含山县东。当日军行由采石渡江，历和州至含山境，地均属吴。◎弼按：谢说是。含山在和州之西。又按《晋武纪》“王浑克吴寻阳、赖乡诸城”，《王浑传》“浑遣参军陈慎、都尉张乔攻寻阳、濑乡，皆破之”，寻阳属蕲春郡，在江北。</span>
获悌、震、莹等。◎《襄阳记》曰：悌字巨先，襄阳人，少有名理，孙休时为屯骑校尉。魏伐蜀，吴人问悌曰： “司马氏得政以来，大难屡作，
<span class="c2">◎胡三省曰：谓王淩、毌丘俭、诸葛诞举兵也。</span>
智力虽丰，而百姓未服也。今又竭其资力，远征巴蜀，兵劳民疲而不知恤，败于不暇，何以能济？昔夫差伐齐，非不克胜，所以危亡，不忧其本也，
<span class="c2">◎《史记·吴太伯世家》：吴王夫差闻齐景公死，乃兴师北伐齐。子胥谏曰：“越王句践不死，必为吴患。今越在腹心疾而王不先，而务齐，不亦谬乎！”吴王不听，遂北伐齐，败齐师于艾陵。</span>
况彼之争地乎！”悌曰：“不然。曹操虽功盖中夏，威震四海，崇诈杖术，征伐无已，民畏其威，而不怀其德也。丕、叡承之，继以惨虐，内兴宫室，外惧雄豪，东西驰驱，无岁获安，彼之失民，为日久矣。司马懿父子，自握其柄，累有大功，除其烦苛而布其平惠，为之谋主而救其疾，民心归之，亦已久矣。故淮南三叛而腹心不扰，
<span class="c2">◎胡三省曰：邵陵厉公嘉平元年，王淩叛；高贵乡公正元元年，毌丘俭叛；甘露二年，诸葛诞叛。</span>
曹髦之死，四方不动，摧坚敌如折枯，荡异同如反掌，任贤使能，各尽其心，非智勇兼人，孰能如之？其威武张矣，本根固矣，群情服矣，奸计立矣。今蜀阉宦专朝，国无政令，而玩戎黩武，民劳卒弊，竞于外利，不修守备。彼强弱不同，智算亦胜，因危而伐，殆其克乎！若其不克，不过无功，终无退北之忧，覆军之虑也，何为不可哉？昔楚剑利而秦昭惧，
<span class="c2">◎《史记·范（睢）〈雎〉传》：秦昭王临朝，叹息曰：“吾闻楚之铁剑利而倡优拙。夫铁剑利则士勇，倡优拙则思虑远。夫以远思而御勇士，吾恐楚之图秦也。”</span>
孟明用而晋人忧，
<span class="c2">◎《左传·文公二年》：秦伯犹用孟明，孟明增修国政，重施于民。赵成子言于诸大夫曰：“秦师又至，将必辟之，惧而增德，不可当也。”</span>
彼之得志，故我之大患也。”吴人笑其言，而蜀果降于魏。晋来伐吴，晧使悌督沈莹、诸葛靓，率众三万渡江逆之。至牛渚，沈莹曰：“晋治水军于蜀久矣，今倾国大举，万里齐力，必悉益州之众浮江而下。我上流诸军，无有戒备，名将皆死，幼少当任，
<span class="c2">◎胡三省曰：谓陆晏、陆景、留宪、孙歆等。</span>
恐边江诸城，尽莫能御也。晋之水军，必至于此矣！宜畜众力，待来一战。若胜之日，江西自清，
<span class="c2">◎胡三省曰：大江北流，自建业言之，历阳、皖城皆为江西。</span>
上方虽坏，可还取之。
<span class="c2">◎何焯曰：宋王权还师保江而金亮卒败退。莹计不为非，但孙晧已在必亡，故张悌勉强一战耳。</span>
今渡江逆战，胜不可保，若或摧丧，则大事去矣。”悌曰：“吴之将亡，贤愚所知，非今日也。吾恐蜀兵来至此，众心必骇惧，不可复整。今宜渡江，可用决战力争。若其败丧，则同死社稷，无所复恨。若其克胜，则北敌奔走，兵势万倍，便当乘威南上，逆之中道，不忧不破也。若如子计，恐行散尽，相与坐待敌到，君臣俱降，无复一人死难者，不亦辱乎！”
<span class="c2">◎胡三省曰：如悌之言，吴人至此为计穷矣，然悌之志节亦可怜矣。</span>
遂渡江战，吴军大败。诸葛靓与五六百人退走，使过迎悌，悌不肯去，靓自往牵之，谓曰：“且夫天下存亡有大数，
<span class="c2">◎陈景云曰：“且夫”二字当作“巨先”。◎卢明楷曰：“且夫”二字疑衍，或为“巨先”之讹。巨先，张悌字也。下文悌曰“仲思，今日是我死日也”，明为彼此相字。</span>
岂卿一人所知，如何故自取死为？”
<span class="c2">《通鉴》作“存亡自有大数，非卿一人所支，奈何故自取死”。</span>
悌垂涕曰：“仲思，
<span class="c2">诸葛靓字仲思。</span>
今日是我死日也。且我作儿童时，便为卿家丞相所拔，
<span class="c2">◎《通鉴》“拔”上有“识”字。◎胡注：丞相，谓诸葛亮也。或曰谓诸葛瑾。余谓张悌襄阳人，盖亮在荆州识之于童幼也。◎弼按：诸葛瑾未为丞相，张悌指武侯无疑。</span>
常恐不得其死，负名贤知顾。
<span class="c2">◎何焯曰：孔明一顾，使人自厉如此。</span>
今以身徇社稷，复何遁邪？
<span class="c2">◎《通鉴》“遁”作“道”。◎胡注：道，言也。</span>
莫牵曳之如是。”靓流涕放之，去百余步，已见为晋军所杀。◎《吴录》曰：悌少知名，及处大任，希合时趣，将护左右，清论讥之。◎《搜神记》曰：临海松阳人柳荣
<span class="c2">◎临海郡见《孙权传》太元元年。◎谢鍾英曰：松杨。○沈《志》：吴立，属永嘉。○《吴录》：取松杨木为名。○《寰宇记》：本章安县之南乡，汉献帝建安八年吴立为县，今白龙县是。《贺齐传》有“松杨长丁蕃”，即此。○《方舆纪要》：松杨，县也，龙泉、青田皆是其地。○《一统志》：今处州府松杨县西二十里古紫荆村，故址犹存，民多聚居于此。</span>
从悌至杨府，
<span class="c2">◎杨府，一本校改作“扬州”。◎弼按：张悌经行之地皆扬州也，恐非杨府，未详。</span>
荣病死船中二日，时军已上岸，无有埋之者，忽然大呼，言“人缚军师！人缚军师！”声激扬，遂活。人问之，荣曰：“上天北斗门下卒见人缚张悌，意中大愕，不觉大呼，言‘何以缚张军师’。门下人怒荣，叱逐使去。荣便去，怖惧，口余声发扬耳。”其日，悌战死。荣至晋元帝时犹在。</span>

22. <span id="卷四十八·吴书三·三嗣主传第三-孙晧-22"></span>
三月丙寅，殿中亲近数百人叩头请晧杀岑昬，晧惶愦从之。
<span class="c1">◎或曰：马嵬请诛国忠，几于相似。</span>
<span class="c1">◎干宝《晋纪》曰：晧殿中亲近数百人叩头谓晧曰：
<span class="c2">宋本“谓”作“请”。</span>
 “北军日近，而兵不举刃，陛下将如之何！”晧曰：“何故？”对曰：“坐岑昬。”晧独言：“若尔，当以奴谢百姓。”众因曰：“唯！”遂并起收昬。晧骆驿追止，已屠之也。
<span class="c2">◎胡三省曰：独言，谓其言止此耳。唯，诺也。骆驿，言相继遣人不绝也。</span>
</span>
戊辰，陶濬从武昌还，即引见，问水军消息，对曰：“蜀船皆小，
<span class="c1">◎胡三省曰：陶濬盖以寻常蜀船言之，谍候不明，亦可见矣。◎弼按：王濬造船七年，连舫木城，驰马来往，舟楫之盛，自古未有。乃谓蜀船皆小，吴之君臣可谓皆愦愦矣。</span>
今得二万兵，乘大船战，自足击之。”于是合众，授濬节钺。明日当发，其夜众悉逃走。而王濬顺流将至，司马伷、王浑皆临近境。晧用光禄勋薛莹、中书令胡冲等计，分遣使奉书于濬、伷、浑曰：
<span class="c1">《晋书·王濬传》作“降文于濬曰”，下有“吴郡孙晧，叩头死罪”二语。</span>
“昔汉室失统，九州分裂，先人因时，略有江南，遂分阻山川，与魏乖隔。今大晋龙兴，德覆四海。闇劣偷安，未喻天命。至于今者，猥烦六军，衡盖路次，远临江渚，举国震惶，假息漏刻。敢缘天朝含弘光大，谨遣私署太常张夔等奉所佩印绶，委质请命，惟垂信纳，以济元元。”
<span class="c1">《濬传》“失统”作“失御”，“分裂”作“幅裂”，“路次”作“露次”。</span>
<span class="c1">◎《江表传》载晧将败与舅何植书曰：“昔大皇帝以神武之略，
<span class="c2">孙权谥曰大皇帝。</span>
奋三千之卒，割据江南，席卷交、广，开拓洪基，欲祚之万世。至孤末德，嗣守成绪，不能怀集黎元，多为咎阙，以违天度。闇昧之变，反谓之祥，致使南蛮逆乱，征讨未克。闻晋大众，远来临江，庶竭劳瘁，众皆摧退，而张悌不反，丧军过半。孤甚愧怅，于今无聊。得陶濬表云武昌以西，并复不守。不守者，非粮不足，非城不固，兵将背战耳。兵之背战，岂怨兵邪？孤之罪也。天文县变于上，士民愤叹于下，观此事势，危如累卵，吴祚终讫，何其局哉！天匪亡吴，孤所招也。瞑目黄壤，当复何颜见四帝乎！
<span class="c2">孙坚谥曰武烈皇帝，权谥曰大皇帝，亮废为侯官侯，休谥曰景皇帝，不得称四帝也。或以晧父和追尊为文皇帝，故称四帝乎？</span>
公其勖勉奇谋，
<span class="c2">亡国降人，有何奇谋？</span>
飞笔以闻。”晧又遗群臣书曰：“孤以不德，忝继先轨。处位历年，政教凶悖，遂令百姓久困涂炭，至使一朝归命有道，社稷倾覆，宗庙无主，惭愧山积，没有余罪。自惟空薄，过偷尊号，才琐质秽，任重王公，故《周易》有折鼎之诫，
<span class="c2">◎《易》曰：鼎折足，覆公餗，其形渥，凶。◎王弼注曰：知小谋大，不堪其任，受其至辱，灾及其身。</span>
诗人有彼其之讥。
<span class="c2">◎《诗·曹风·候人篇》：彼其之子，不称其服。◎郑《笺》云：不称者，言德薄而服尊。</span>
自居宫室。仍抱笃疾，计有不足，思虑失中，多所荒替。边侧小人，因生酷虐，虐毒横流，忠顺被害。闇昧不觉，寻其壅蔽，孤负诸君，事已难图，覆水不可收也。今大晋平治四海，劳心务于擢贤，诚是英俊展节之秋也。管仲极雠，桓公用之，良、平去楚，入为汉臣，舍乱就理，非不忠也。莫以移朝改朔，用损厥志。嘉勖休尚，爱敬动静。夫复何言，投笔而已！”</span>

23. <span id="卷四十八·吴书三·三嗣主传第三-孙晧-23"></span>
壬申，王濬最先到，
<span class="c1">五字为定谳。浑、濬之争，是非判然。</span>
于是受晧之降，解缚焚榇，延请相见。
<span class="c1">◎《晋书·武帝纪》：孙晧穷蹙请降，送玺绶于琅邪王伷。三月壬申，王濬以舟师至于建业之石头，孙晧大惧，面缚舆榇，降于军门。濬杖节解缚焚榇，送于京都。◎《王濬传》：壬寅，濬入于石头。晧乃备亡国之礼，素车白马，肉袒面缚，衔璧牵羊，大夫衰服，士舆榇，率其伪太子瑾、瑾弟鲁王虔等二十一人，造于垒门。濬躬解其缚，受璧焚榇，送于京师。收其图籍，封其府库，军无私焉。帝遣使者犒濬军。初，诏书使濬下建平，受杜预节度，至秣陵，受王浑节度。预至江陵，谓诸将帅曰：“若濬得下建平，则顺流长驱，威名已著，不宜令受制于我；若不能克，则无缘得施节度。”濬至西陵，预与之书曰：“足下既摧其西藩，便当径取秣陵，讨累世之逋寇，释吴人于涂炭。自江入淮，逾于泗、汴，溯河而上，振旅还都，亦旷世一事也。”濬大悦，表呈预书。及濬将至秣陵，王浑遣信要令暂过论事，濬举帆直指，报曰：“风利，不得泊也。”◎《寰宇记·一百二十四》曰：当利浦在鄂州东十二里，本名扬浦。晋王濬平吴，水军扬帆顺流于此而下，王浑以旗招，不往。濬报云：“风利，不得泊。”遂先入石头。后因以当利为名。◎潘眉曰：推是年三月戊子朔，无丙寅、戊辰、壬申，此三日皆误也。《晋书·王濬传》“壬寅，濬入于石头”，后上书云“十四日至牛渚，去秣陵二百里”，又云“臣以十五日至秣陵”，今以三月朔戊子推之，十五日恰得壬寅，此传“壬申”当依《濬传》作“壬寅”为确。三日事在一时，丙寅是丙申，戊辰是戊（戍） 〈戌〉。</span>
<span class="c1">◎《晋阳秋》曰：濬收其图籍，领州四，
<span class="c2">◎潘眉曰：○荆、扬、交、广也。○《通典》云：吴置交、广、荆、郢、扬五州。○《周瑜传》云“走曹仁于郢都”，是有郢也。《魏文帝纪》“黄初三年，复郢州为荆州”，盖黄初中废。◎弼按：○《魏志·文纪》：黄初三年五月，以荆、扬江表八郡为荆州，孙权领牧故也。荆州江北诸郡为郢州。（九）〈十〉月，孙权复叛，复郢州为荆州。○是郢州为魏置，置数月旋废。至《周瑜传》“走曹仁于郢都”，是时曹仁守江陵，郢都指江陵，非谓吴时有郢州也。《晋书·武帝纪》云“克州四”，《宋书·州郡志》序云“三国鼎跱，吴得扬、荆、交三州，又分交为广”，是四州也。潘说误。</span>
郡四十二，
<span class="c2">◎宋本作“郡四十三”，《御览》作“郡三十三”，误。《晋书·武帝纪》云“郡四十三”。◎《地理志》云：吴主大皇帝初置郡五，临贺、武昌、珠崖、新安、庐陵南部。少帝、景帝各四。少，临川、临海、衡阳、湘东。景，天门、建安、建平、合浦北部。归命侯亦置十有二郡，始安、始兴、邵陵、安成、新昌、武平、九德、吴兴、东阳、桂林、荥阳、〖◎弼按：荥阳，当作“营阳”。〗宜都。得汉郡者十有八焉。◎潘眉曰：○《初学记·八》引《括地志》云：平吴，得郡四十三。◎谢鍾英曰：今考诸书，得四十五郡。</span>
县三百一十三，
<span class="c2">◎吴增僅曰：就余所辑之数，县三百三十一。◎谢鍾英曰：今考诸书，得三百五十二县。◎又曰：孙策渡江，奄有扬州；权并荆收交；亮略取广陵，踰江而北。以汉郡大，代有分置。讫晧之末，州四，郡四十五，都尉治二，属国一，县三百五十有二。吴畺域全有汉交州，荆州惟零陵、桂阳、武陵、长沙四郡，北割江夏、南郡之半，扬州惟丹阳、会稽、吴、豫章四郡，北割庐江、九江之半，徐州仅有广陵滨江数县。</span>
户五十二万三千，
<span class="c2">◎赵一清曰：○刘昭《补志》注云：正始五年，扬威将军朱照日所上吴之所领兵户九十三万二千，推其民数不能多蜀矣。盖蜀亡领户九十四万三千四百二十三，口五百三十七万二千八百九十一人也。魏正始五年，吴赤乌七年。</span>
吏三万二千，兵二十三万，男女口二百三十万，米谷二百八十万斛，舟船五千余艘，后宫五千余人。
<span class="c2">◎胡三省曰：吴有荆、扬、交、广四州。汉献帝兴平二年，孙策始取江东；魏文帝黄初三年，吴王孙权始称帝；传四主，五十七年而亡。◎弼按：孙权称帝在吴黄龙元年，为魏太和三年。胡云魏黄初三年孙权称帝，误。</span>
</span>
伷以晧致印绶于己，遣使送晧。
<span class="c1">据《晋书·武纪》及《王濬传》，皆云濬送晧京都。</span>
晧举家西迁，
<span class="c1">所谓“青盖入洛阳”者竟如是。</span>
以太康元年五月丁亥集于京邑。
<span class="c1">“五月丁亥集于京邑”应在四月甲申诏之下。曰“京邑”不曰“京师”者，避晋讳也。</span>
四月甲申，诏曰：“孙晧穷迫归降，前诏待之以不死，今晧垂至，意犹愍之，其赐号为归命侯。进给衣服车乘，田三十顷，岁给谷五千斛，钱五十万，绢五百匹，绵五百斤。”晧太子瑾拜中郎，诸子为王者，拜郎中。
<span class="c1">◎官本《考证》曰：《御览》作“皆拜郎中”。◎《晋书·武帝纪》：五月辛亥，封孙晧为归命侯，拜其太子为中郎，诸子为郎中。吴之旧望，随才擢叙。孙氏大将战亡之家徙于寿阳，将吏渡江者复十年，百姓及百工复二十年。◎《通鉴》：五月丁亥朔，晧至，与其太子瑾等泥首面缚，诣东阳门。诏遣谒者解其缚，赐给甚厚。庚寅，引见晧，晧登殿稽颡。帝谓晧曰：“朕设此座以待卿久矣。”晧曰：“臣于南方亦设此座以待陛下。”◎胡注：武王伐纣，斩其首，悬于太白之旗。如孙晧之凶暴，斩之以谢吴人可也。◎《世说·排调篇》曰：晋武帝问孙晧：“闻南人好作《尔汝歌》，颇能为否？”晧正饮酒，因举觞劝帝而言曰：“昔与汝为邻，今与汝为臣。上汝一杯酒，令汝寿万春。”帝悔之。◎《通鉴考异》详述《孙晧传》、《晋武纪》、《王濬传》、《三十国春秋》、《晋春秋》〖即《晋阳秋》。〗月日之互异，不合长历，文繁未录。</span>
<span class="c1">◎《搜神记》曰：吴以草创之国，信不坚固，边屯守将，皆质其妻子，名曰保质。童子少年，以类相与嬉游者，日有十数。永安二年三月，有一异儿，长四尺余，年可六七岁，衣青衣，来从群儿戏，诸儿莫之识也。皆问曰：“尔谁家小儿，今日忽来？”答曰：“见尔群戏乐，故来耳。”详而视之，眼有光芒，爚爚外射。诸儿畏之，重问其故。儿乃答曰：“尔恶我乎？我非人也，乃荧惑星也。将有以告尔：三公鉏，司马如。”
<span class="c2">◎互见《孙休传》永安三年注。◎钱大昕曰：鉏、如二字难解，《搜神记》云“三公归于司马”，语意较明白。或曰三公指三国之君。</span>
诸儿大惊，或走告大人，大人驰往观之，儿曰：“舍尔去乎！”竦身而跃，即以化矣。仰而视之，若引一匹练以登天。大人来者，犹及见焉，飘飘渐高，有顷而没。时吴政峻急，莫敢宣也。后五年而蜀亡，六年而晋兴，至是而吴灭，司马如矣。◎干宝《晋纪》曰：王濬治船于蜀，吾彦取其流柹
<span class="c2">◎《晋书·吾彦传》：彦字士则，吴郡吴人。有文武才幹，陆抗奇其勇，乃擢用焉。稍迁建平太守。时王濬将伐吴，造船于蜀，彦觉之，请增兵为备，晧不从，彦乃辄为铁锁，横断江路。及师临境，缘江诸城皆望风降附，或见攻而拔，唯彦坚守。大众攻之不能克，乃退舍礼之。吴亡，彦始归降，武帝以为金城太守。帝尝从容问薛莹曰：“孙晧所以亡国者，何也？”莹对曰：“归命侯臣晧之君吴，昵近小人，刑罚妄加，大臣大将无所亲信，人人忧恐，各不自安，败亡之衅，由此而作矣。”其后帝又问彦，对曰：“吴主英俊，宰辅贤明。”帝笑曰：“君明臣贤，何为亡国？”彦曰：“天禄永终，历数有属，所以为陛下擒。此盖天时，岂人事也！”◎胡三省曰：○《姓谱》：吾本己姓，夏昆吾氏之后。○柹，芳废翻。○《说文》：削木札樸也。</span>
以呈孙晧，曰：“晋必有攻吴之计，宜增建平兵。
<span class="c2">◎建平，见《孙休传》永安三年。◎胡三省曰：○建平郡，汉南郡之巫县，吴主权分置宜都郡，孙休分宜都立建平郡。○杜佑曰：建平，今巴东郡，吴置建平郡于秭归。◎谢鍾英曰：吴夹江置守，上游要害尤重建平。</span>
建平不下，终不敢渡江。”晧弗从。陆抗之克步阐，晧意张大，乃使尚广筮并天下，
<span class="c2">◎胡三省曰：○《姓谱》：尚姓，师尚父之后。后汉有高士尚子平。</span>
遇《同人》之《颐》，
<span class="c2">◎李光地曰：乾为天君，离者南面，皆尊象也。艮，山岳，公侯之兆。震于《易》亦占建侯。此明君降为臣位矣。同人者，主天下大同也。颐者，养也。示为晋并吞而得寄食偷生之意。筮之告晧亦显矣。</span>
对曰：“吉。庚子岁，青盖当入洛阳。”
<span class="c2">◎胡三省曰：其后吴亡，晧入洛，岁在庚子。</span>
故晧不修其政，而恒有窥上国之志。是岁也实在庚子。</span>
五年，晧死于洛阳。
<span class="c1">◎赵一清曰：○姜云：晧已降矣，谁为五年乎？当书晋年号为得。◎潘眉曰：吴亡于天纪四年三月，安得更有五年？况晧即以是年死，此“五年”字当衍。◎弼按：此五年即晋太康五年，承上文太康元年而言也。吴已亡矣，安得复纪年乎？赵、潘二氏皆未细审上文也。潘氏于本传首“年二十三”作“二十五”，其误与此同。惟据《吴录》，晧实死于太康四年，《通鉴》亦于太康四年末书“归命侯孙晧卒”也。◎李清植曰：《蜀志》于安乐公书曰“公太始七年薨于洛阳”，而晧则书名、书死，亦见史法。</span>
<span class="c1">◎《吴录》曰：晧以四年十二月死，时年四十二，
<span class="c2">◎潘眉曰：○萧常《续汉书考异》引《世纪》：晧以赤乌五年壬戌生，太康四年癸卯死。○如是则于登位年二十三亦合。盖《吴录》之所谓四年者，晋太康年也。</span>
葬河南县界。
<span class="c2">◎赵一清曰：○《寰宇记》卷三：芒山在河南县北十里，吴后主、蜀后主皆有冢在此。○《鼎录》：孙晧铸一鼎于蒋山，纪吴之历数，八分书。○韦续《书九品》曰：下中，孙晧行隶。</span>
</span>

24. <span id="卷四十八·吴书三·三嗣主传第三-孙晧-24"></span>
评曰：孙亮童孺而无贤辅，其替位不终，必然之势也。休以旧爱宿恩，任用兴、布，不能拔进良才，改弦易张，虽志善好学，何益救乱乎？又使既废之亮不得其死，友于之义薄矣。晧之淫刑所滥，陨毙流黜者，盖不可胜数。是以群下人人惴恐，皆日日以冀，朝不谋夕。其荧惑、巫祝，交致祥瑞，以为至急。昔舜、禹躬稼，至圣之德，
<span class="c1">◎官本《考证》曰：“稼”字疑衍。◎弼按：《论语·宪问篇》“禹、稷躬稼而有天下”，盖谓身亲稼穑之事也。此评“昔舜、禹躬稼”为句，“至圣之德”为句，官本沿陈本之误，以“舜、禹躬稼至圣之德”为句，故疑“稼”字为衍也。</span>
犹或矢誓众臣，予违女弼，
<span class="c1">◎《尚书·益稷篇》：予违汝弼，汝无面从，退有后言。◎《孔传》云：我违道，汝当以义辅正我，无面从我违，而退后有言我不可弼。</span>
或拜昌言，
<span class="c1">◎《尚书·皋陶谟》：禹拜昌言曰：“俞！”◎《孔传》云：以阜陶言为当，故拜受而然之。</span>
常若不及。况晧凶顽，肆行残暴，忠谏者诛，谗谀者进，虐用其民，穷淫极侈，宜腰首分离，以谢百姓。既蒙不死之诏，复加归命之宠，岂非旷荡之恩，过厚之泽也哉！
<span class="c1">◎孙盛曰：夫古之立君，所以司牧群黎，故必仰协乾坤，覆焘万物；若乃淫虐是纵，酷彼群生，则天殛之，
<span class="c2">宋本无“人”字。</span>
剿绝其祚，夺其南面之尊，加其独夫之戮。是故汤、武抗钺，不犯不顺之讥；汉高奋剑，而无失节之议。何者？诚四海之酷仇，而人神之所摈故也。况晧罪为逋寇，虐过辛、癸，
<span class="c2">◎《史记·殷本纪》：子辛立，是为帝辛，天下谓之纣。◎《夏本纪》：子帝履癸立，是为桀。</span>
枭首素旗，
<span class="c2">◎《史记·殷本纪》：周武王斩纣头，县之白旗。</span>
犹不足以谢冤魂，洿室荐社，
<span class="c2">◎《礼记·檀弓下》：杀其人，坏其室，洿其宫而猪焉。◎郑注：明其大逆，不欲人复处之。◎《尚书》：用命赏于祖，不用命戮于社。</span>
未足以纪暴迹，而乃优以显命，宠锡仍加，岂龚行天罚，伐罪吊民之义乎？是以知僭逆之不惩，而凶酷之莫戒。《诗》云：“取彼谮人，投畀豺虎。”
<span class="c2">《诗·小雅·巷伯篇》之辞。</span>
聊谮犹然，矧僭虐乎？
<span class="c2">◎毛本“僭”作“谮”。◎赵一清曰：当作“僭”。</span>
且神旗电扫，兵临伪窟，理穷势迫，然后请命，不赦之罪既彰，三驱之义又塞，
<span class="c2">◎《易·比卦》：王用三驱，失前禽。◎王弼注：夫三驱之礼，禽来趣已则舍之，背已而走则赦之，爱于来而恶于去也。故其所施，常失前禽也。</span>
极之权道，亦无取焉。◎陆机著《辨亡论》，言吴之所以亡，
<span class="c2">◎《晋书·陆机传》：机字士衡，吴郡人。祖逊，吴丞相。父抗，吴大司马。机身长七尺，其声如钟。少有异才，文章冠世。年二十而吴灭，以孙氏在吴，祖父世为将相，有大勋于江表，深慨孙晧举而弃之，乃论权所以得，晧所以亡，又欲述其祖、父功业，遂作《辩亡论》二篇。◎李善曰：○孙盛云：陆机著《辩亡论》，辩吴之所以亡。◎弼按：此二语乃裴注，非孙盛之言，李注殆因上文“孙盛曰”而误。◎李周翰曰：辨亡者，所以辨吴兴亡之事也。</span>
其上篇曰：昔汉氏失御，奸臣窃命，
<span class="c2">◎刘良曰：御，理也。◎李善曰：奸臣，谓董卓也。</span>
祸基京畿，毒遍宇内，皇纲弛紊，
<span class="c2">◎《晋书·陆机传》作“弛顿”。◎吕延济曰：弛，废。紊，乱也。</span>
王室遂卑。于是群雄蜂骇，
<span class="c2">◎《晋书》、《文选》六臣注本“蜂”均作“锋”。◎《广雅》云：骇，起也。</span>
义兵四合，吴武烈皇帝慷慨下国，电发荆南，
<span class="c2">◎张铣曰：慷慨，壮志也。下国，诸侯之国也。电发，言威如雷电也。孙坚起兵于荆州，故云“荆南”也。权即皇帝位，追谥为武烈皇帝。</span>
权略纷纭，忠勇伯世。威棱则夷羿震荡，兵交则丑虏授馘，
<span class="c2">◎李善曰：○李奇云：神灵之威曰棱。○《左传》：魏庄子谓晋侯曰：“寒浞，伯明氏之谗子弟也。夷羿收之，以为己相。”○杜注：夷，氏也。羿善射。○《毛诗》云：仍执丑虏。《笺》云：馘，所格者之左耳也。</span>
遂扫清宗祊，
<span class="c2">冯本、监本“祊”误作“枋”。</span>
蒸禋皇祖。
<span class="c2">◎李善曰：○《毛诗》云：祝祭于祊。○《毛传》云：祊，庙门内之祭也。○《尔雅》云：冬祭曰蒸。○《尚书孔传》云：精意以飨谓之禋。○皇祖，谓汉祖也。○《吴书》云：坚入洛，扫除汉宗庙，祠以太牢。</span>
于时云兴之将带州，飙起之师跨邑，
<span class="c2">◎各本“飙”作“飈”，误。◎或曰：师，宋本作“帅”为是。机在入洛后作此，固宜避晋讳。◎弼按：下文“张昭为之雄”，《晋书·机传》作“张公”，似亦因避晋讳。然上文之“权略纷纭”，下文之“师无谋律”、“懿度深远”何以均不避？盖论史事与章奏有别，不似后世忌讳之深也。</span>
哮阚之群风驱，熊罴之族雾集，
<span class="c2">◎宋本“阚”作“ ”。《文选》“族”作“众”。《晋书》“集”作 “合”。◎李善曰：○《毛诗》曰：阚如虓虎。◎李周翰曰：哮，虎振声也。◎梁章鉅曰：○《说文·虎部》：虓，虎鸣也。○《口部》：唬，虎声也，读若蒿。哮，豕惊声也。○《玉篇》哮、唬同，呼交切。○《一切经昔义·二》引《通俗文》曰：虎声谓之哮唬。○《风俗通·正失篇》引《诗》已作“阙如哮虎”。</span>
虽兵以义合，
<span class="c2">《晋书》“合”作“动”。</span>
同盟戮力，
<span class="c2">◎贾逵曰：戮力，并力也。</span>
然皆包藏祸心，阻兵怙乱，
<span class="c2">◎《左传》：州吁阻兵而安忍。◎杜预曰：阻，恃也。</span>
或师无谋律，丧威稔寇，
<span class="c2">◎杜预曰：稔，熟也。</span>
忠规武节，未有若此其著者也。武烈既没，长沙桓王
<span class="c2">孙策谥长沙桓王。</span>
逸才命世。弱冠秀发，招揽遗老，与之述业。神兵东驱，奋寡犯众，攻无坚城之将，战无交锋之虏。诛叛柔服而江外厎定，饬法修师
<span class="c2">◎《晋书》“饰”作“饬”。◎《文选考异》曰：饰，当作“饬”。李善注引《周易》曰“先王明罚饬法”，则“饰”字非矣。</span>
而威德翕赫，宾礼名贤而张昭为之雄，交御豪俊而周瑜为之杰。彼二君子，皆弘敏而多奇，雅达而聪哲，故同方者以类附，等契者以气集，而江东盖多士矣。将北伐诸华，诛鉏干纪，
<span class="c2">◎毛本“干”作“于”，误。◎《左传》：无或如臧孙干国之纪。</span>
旋皇舆于夷庚，
<span class="c2">◎《左传·成公十八年》：披其地以塞夷庚。◎杜注：披，犹分也。夷庚，吴、晋往来之要道。◎孔《疏》云：夷，平也。《诗·序》云“由庚，万物得由其道”，是以庚为道也。◎李善注：○繁钦《辨惑》曰：吴人以船楫为舆马，以巨海为夷庚。○臧荣绪《晋书》曰：司徒王谧议曰：“夷庚未入，乘舆旋馆。”○然夷庚者，藏车之所。</span>
反帝座于紫闼，挟天子以令诸侯，清天步而归旧物。戎车既次，群凶侧目，大业未就，中世而陨。用集我大皇帝，
<span class="c2">孙权谥曰大皇帝。</span>
以奇踪袭于逸轨，叡心发乎令图，从政咨于故实，播宪稽乎遗风，而加之以笃固，
<span class="c2">《晋书》“固”作“敬”。</span>
申之以节俭，畴咨俊茂，好谋善断，东帛旅于丘园，旌命交于涂巷。故豪彦寻声而响臻，志士希光而影骛，异人辐凑，
<span class="c2">《晋书》“凑”作“辏”。</span>
猛士如林。于是张昭为师傅，周瑜、陆公、鲁肃、吕蒙之畴
<span class="c2">◎李周翰曰：陆公，谓陆逊也，为丞相，机之祖也，故不书名。畴，类也。</span>
入为腹心，出作股肱；甘宁、凌统、程普、贺齐、朱桓、朱然之徒
<span class="c2">毛本“桓”作“恒”，误。</span>
奋其威，韩当、潘璋、黄盖、蒋钦、周泰之属宣其力；风雅则诸葛瑾、张承、步骘以声名光国，政事则顾雍、潘濬、吕范、吕岱以器任幹职，奇伟则虞翻、陆绩、张温、张惇以讽议举正，
<span class="c2">◎上列诸人，本志各有传，不注，下同。惟张惇见《顾邵传》及注引《吴录》“惇”作 “敦”。讽议举正，《晋书》作“风义举正”。◎李善注引《吴录》曰：张惇字叔方，吴郡人，德量渊懿，清虚淡泊，又善文辞，孙权以为车骑将军，出补海昏令。◎弼按：《吴录》云“敦善文辞。孙权为车骑将军，辟西曹掾，转主簿，出补海昏令”云云，盖权为车骑时辟为掾，李注误加“以”字，又略去“辟西曹掾”二语，遂不可通矣。岂有官至车骑而外出补令者乎？一字之误如此。</span>
奉使则赵咨、沈珩以敏达延誉，
<span class="c2">赵咨、沈珩，均见《孙权传》黄初二年及注引《吴书》。</span>
术数则吴范、赵达以禨祥协德，
<span class="c2">◎李善注：○吕忱《字林》曰：禨，袄祥也，居衣切。○《吕氏春秋》曰：荆人鬼而越人禨。今之巫祝祷祀之比也。○晋灼曰：禨，音珠玑之玑。</span>
董袭、陈武杀身以卫主，骆统、刘基强谏以补过，谋无遗算，
<span class="c2">◎《晋书》“算”作“计”，《文选》作“谞”。◎《广雅》曰：谞，智也。</span>
举不失策。故遂割据山川，跨制荆、吴，而与天下争衡矣。
<span class="c2">◎郑玄《周礼注》曰：称上曰衡。◎李善曰：争衡，谓角其轻重也。◎李周翰曰：衡，平也。</span>
魏氏尝藉战胜之威，率百万之师，浮邓塞之舟，
<span class="c2">◎邓塞在今湖北襄阳府邓城镇东南，详见《孙坚传》“樊、邓之间”注。◎《魏志·张既传》注引《魏略》云：正始二年，朱然围樊成，夏侯儒进屯邓塞，以兵少不敢进，去然六七里，翱翔而还。◎《水经·淯水注》：淯水右合浊水，浊水东迳邓塞北，即邓城东南小山也，方俗名之邓塞。昔孙文台破黄祖于其下。浊水东流注于淯，淯水又南径邓塞东。◎李善注引孔安国《尚书传》曰：顺流曰浮。</span>
下汉阴之众，
<span class="c2">◎李善注：○汉阴，汉水之南也。○《庄子》曰：子贡南游于楚，过汉阴。</span>
羽楫万计，龙跃顺流，锐骑千旅，
<span class="c2">《晋书》“骑”作“师”。</span>
虎步原隰，
<span class="c2">◎《尔雅》曰：广平曰原，下湿曰隰。</span>
谋臣盈室，武将连衡，
<span class="c2">◎李善曰：○包咸《论语注》：衡，轭也。戎车武将所驾，故以连衡喻多也。</span>
喟然有吞江浒之志，
<span class="c2">◎《毛传》曰：水涯曰浒。</span>
一宇宙之气。而周瑜驱我偏师，黜之赤壁，丧旗乱辙，仅而获免，收迹远遁。汉王亦冯帝王之号，
<span class="c2">局本“汉王”作“汉主”，误。《晋书》、《文选》“冯”作“凭”，本一字。</span>
率巴、汉之民，乘危骋变，结垒千里，志报关羽之败，图收湘西之地。而我陆公亦挫之西陵，覆师败绩，困而后济，绝命永安。续以濡须之寇，临川摧锐，
<span class="c2">◎李善注引《吴历》曰：曹公出濡须，作油船夜渡洲上。权以水军围取，得三千余人，其沈溺者数千人。</span>
蓬笼之战，孑轮不返。
<span class="c2">◎蓬笼，今安庆城之集贤关，见《魏志·臧霸传》作“逢笼”。◎李善曰：○《楚辞》：登蓬笼而下陨兮。○王逸曰：蓬笼，山名也。</span>
由是二邦之将，丧气摧锋，
<span class="c2">《晋书》、《文选》“摧”作“挫”。</span>
势衄财匮，而吴藐然
<span class="c2">◎宋本、冯本“藐”作“萖”，《晋书》、《文选》作“莞”，《论语释文》作“莧”。◎《文学考异》曰：《吴志》注作“藐”，即“莧”之误。</span>
坐乘其弊，故魏人请好，汉氏乞盟，遂跻天号，鼎歭而立。
<span class="c2">宋本“歭”作“峙”，《晋书》、《文选》作“跱”。</span>
西屠庸蜀之郊，
<span class="c2">◎《晋书》作“西界庸、益之郊。”◎梁章钜曰： “屠”作“界”，恐误。“西屠”与“北裂”为偶句也。◎弼按：○李善注引王逸《楚辞注》：屠，裂也。</span>
北裂淮汉之涘，东苞百越之地，南括群蛮之表。
<span class="c2">◎贾谊《过秦论》曰：南取百越之地。◎薛君《韩诗章句》曰：括，约束也。◎李周翰曰：括，通也。表，外也。◎梁章钜曰：○《史记·东越列传》：闽越王无诸及越东海王摇者，其先皆越王句践之后也。○盖闽越即今闽地，东越即今永嘉等县。○顾氏祖禹曰：临海郡，吴太平二年分会稽东部都尉置。建安郡，吴永安三年分会稽南部都尉置。东阳郡，吴宝鼎中分会稽郡置。○洪氏亮吉曰：吴会稽郡领县十，临海郡领县七，建安郡领县九，东阳郡领县九，大约皆百越之境。○群蛮，当指交、广二州。○《晋志》云：吴黄初二年分交州之南海、苍梧、郁林、高凉四郡立为广州，俄复旧。永安七年复分交州置广州云。</span>
于是讲八代之礼，蒐三王之乐，
<span class="c2">◎李善注：○八代，三皇五帝也。○杜预曰：蒐，阅也。“蒐”与“搜”古字通。○三王，夏、殷、周也。</span>
告类上帝，拱揖群后。
<span class="c2">◎《尚书》：肆类于上帝。◎吕向曰：告类，祭祀也。帝，天也。拱作群后，谓拱手以揖诸侯，示无事也。</span>
虎臣毅卒，循江而守，长戟劲铩，
<span class="c2">◎《文选》“戟”作“棘”。◎《尔雅》：棘，戟也。◎《说文》：铩，铍有镡也。◎亦曰长刃，矛刀之类也。山列切，音杀。</span>
望飙而奋。
<span class="c2">◎李周翰曰：飙，风也。奋，振动也。望风而奋者，勇于斗也。飙，必遥切。</span>
庶尹尽规于上，四民展业于下，化协殊裔，风衍遐圻。
<span class="c2">◎杜预曰：一圻方千里。圻，界也。</span>
乃俾一介行人，
<span class="c2">俾，使也。</span>
抚循外域，臣象逸骏，扰于外闲，
<span class="c2">◎扰，顺也。◎《周礼》：天子十有二闲。◎郑玄曰：每厩为一闲。</span>
明珠玮宝，辉于内府，珍瑰重迹而至，奇玩应响而赴，輶轩骋于南荒，冲輣息于朔野，
<span class="c2">冲輣，兵车也。蒲萌切。</span>
齐民免干戈之患，
<span class="c2">◎如淳曰：齐，等。无有贵贱曰齐民。</span>
戎马无晨服之虞，
<span class="c2">◎吕向曰：晨服，晨朝装整戎服，以备不虞。◎汪师韩曰：晨服，犹云夙驾也。</span>
而帝业固矣。大皇既殁，幼主莅朝，
<span class="c2">幼主，孙亮也。亮为权少子。</span>
奸回肆虐。景皇聿兴，
<span class="c2">孙休谥曰景帝。聿，遂也。</span>
虔修遗宪，政无大阙，守文之良主也。降及归命之初，典刑未灭，故老犹存。大司马陆公
<span class="c2">◎吕延济曰：陆公，谓陆抗也，机之父，故不言名。</span>
以文武熙朝，左丞相陆凯以謇谔尽规，而施绩、范慎以威重显，丁奉、钟离斐以武毅称，
<span class="c2">◎钟离斐，《文选》作“离斐”。◎李善注：魏将诸葛诞据寿春，魏人围之，使奉与黎斐解围。奉为先登，黎斐力战有功，拜左将军。 “黎”与“离”音相近，是一人，但字不同。◎弼按：本志《丁奉传》“奉为先登，屯于黎浆，力战有功，拜左将军”云云。是黎浆为地名。力战有功、拜左将军者，丁奉也。李注以黎浆为黎斐，误。◎何焯曰：李注所见之本，必可征信。但此“斐”字恐“牧”字之讹。钟离牧为武陵太守，以少众讨五溪事，在蜀并与魏之后，作“牧”为得也。〖陈浩说本此。〗◎潘眉曰：此即《丁奉传》之黎斐也。《孙綝传》亦云丁奉、黎斐。《史记》秦后有终黎氏，《世本》作“终离氏”，“黎”、“离”古字通。◎弼按：何、潘二说均可通。《晋书》亦作“钟离斐”。此文非衍“钟”字，即误“斐”字也。</span>
孟宗、丁固之徒为公卿，楼玄、贺劭之属掌机事，元首虽病，股肱犹良。
<span class="c2">《文选》“良”作“存”。</span>
爰及末叶，
<span class="c2">《晋书》“及”作“逮”。</span>
群公既丧，然后黔首有瓦解之志，皇家有土崩之衅，历命应化而微，王师蹑运而发，
<span class="c2">◎李善注：历命，历数天命也。王师，谓晋师也。</span>
卒散于阵，民奔于邑，城池无藩篱之固，山川无沟阜之势，非有工输云梯之械，
<span class="c2">何焯校改“工”作“公”。</span>
智伯灌激之害，楚子筑室之围，燕人济西之队，
<span class="c2">◎李善注：○《墨子》曰：公输班为云梯，必取宋。○《史记》曰：晋智伯攻晋阳，岁余，引汾水灌入其城，不没者三版。○《左传》：楚子围宋，将取之。申叔时曰：“筑室反耕者，宋必听命。”宋人乃惧，遂与楚平。○《史记》：燕昭王使乐毅为上将军，伐齐，破之济西。</span>
军未浃辰而社稷夷矣。
<span class="c2">◎杜预曰：浃辰，十二日也。泱，相牒切。夷，灭也。</span>
虽忠臣孤愤，烈士死节，将奚救哉？夫曹、刘之将非一世之选，向时之师无曩日之众，
<span class="c2">◎李善注：向时，谓太康之役也。曩日，谓昔日之曹、刘也。</span>
战守之道抑有前符，
<span class="c2">符，法也。</span>
险阻之利俄然未改，而成败贸理，
<span class="c2">◎《尔雅》曰：贸，易也。</span>
古今诡趣，
<span class="c2">◎《说文》曰：诡，变也。</span>
何哉？彼此之化殊，授任之才异也。
<span class="c2">全篇摹擬贾谊《过秦论》。</span>
◎其下篇曰：昔三方之王也，魏人据中夏，汉氏有岷、益，吴制荆、扬而奄交、广。曹氏虽功济诸华，虐亦深矣，其民怨矣。刘公因险饰智，
<span class="c2">《文选》“翁”作“公”。</span>
功已薄矣，其俗陋矣。吴桓王基之以武，太祖成之以德，
<span class="c2">◎吕向曰：太祖，谓孙权也。</span>
聪明睿达，懿度深远矣。其求贤如不及，恤民如稚子，接士尽盛德之容，亲仁罄丹府之爱。
<span class="c2">◎刘良曰：丹府，谓赤心也。</span>
拔吕蒙于戎行，识潘濬于系虏。
<span class="c2">毛本“濬”作“璿”，误。</span>
推诚信士，不恤人之我欺；量能授器，不患权之我逼。执鞭鞠躬，以重陆公之威；悉委武卫，以济周瑜之师。卑宫菲食，以丰功臣之赏；披怀虚己，以纳谟士之算。故鲁肃一面而自托，士燮蒙险而效命。高张公之德，
<span class="c2">◎孙志祖曰：○上篇两称张昭，此竟与其祖逊、父抗一例者，○《吴志》注引《江表传》曰：孙权于群臣多呼其字，惟呼张昭曰张公。○士衡之称，或即因此。◎梁章钜曰：上篇两“昭”字，《晋书》皆作“公”，此仍是避晋讳，后人追改未尽者耳。</span>
而省游田之娱，贤诸葛之言而割情欲之欢，
<span class="c2">◎李善曰：诸葛瑾事未详。</span>
感陆公之规
<span class="c2">陆公，谓逊也。</span>
而除刑政之烦，奇刘基之议而作三爵之誓，屏气跼蹐以伺子明之疾，分滋损甘以育凌统之孤，登坛慷慨归鲁肃之功，削投恶言
<span class="c2">◎金甡曰：○《左传》：宋左师请赏，公与之邑六十，以示子罕，子罕削而投之。</span>
信子瑜之节。
<span class="c2">以上诸人事，均各见本传。</span>
是以忠臣竞尽其谋，志士咸得肆力，
<span class="c2">肆，陈也。</span>
洪规远略，固不厌夫区区者也。
<span class="c2">◎李善注：○言其规略宏远，不安兹小国也。○《方言》曰：厌，安也。</span>
故百官苟合，庶务未遑。初都建业，群臣请备礼秩，天子辞而不许，曰：“天下其谓朕何！”宫室舆服，盖慊如也。爰及中叶，天人之分既定，百度之缺粗修，
<span class="c2">宋本“修”作“精”。</span>
虽醲化懿纲，
<span class="c2">《文选》“纲”作 “网”。</span>
未齿乎上代，抑其体国经民之具，亦足以为政矣。地方几万里，带甲将百万，其野沃，其民练，其财丰，其器利，东负沧海，西阻险塞，长江制其区宇，峻山带其封域，国家之利，未见有弘于兹者矣。借使中才守之以道，善人御之有术，敦率遗宪，勤民谨政，循定策，守常险，则可以长世永年，未有危亡之患。
<span class="c2">《晋书》、《文选》“患”下有“也”字。</span>
或曰，吴、蜀唇齿之国，蜀灭则吴亡，理则然矣，夫蜀盖藩援之与国，
<span class="c2">◎如淳曰：相与友善为与国。</span>
而非吴人之存亡也。何则？其郊境之接，重山积险，陆无长毂之径；
<span class="c2">◎范宁曰：长毂，兵车也。</span>
川阨流迅，水有惊波之艰。虽有锐师百万，启行不过千夫；轴舻千里，前驱不过百舰。故刘氏之伐，陆公喻之长蛇，其势然也。昔蜀之初亡，朝臣异谋，或欲积石以险其流，或欲机械以御其变。天子总群议而谘之大司马陆公，陆公以四渎天地之所以节宣其气，固无可遏之理，而机械则彼我之所共，彼若弃长技以就所屈，即荆、扬而争舟楫之用，是天赞我也，将谨守峡口以待禽耳。逮步阐之乱，凭保城以延强寇，
<span class="c2">◎《晋书》、《文选》 “保”作“宝”。◎胡克家曰：保城，与“资币”偶句。盖保即今之“堡”字，“保”是，“宝”非也。</span>
重资币以诱群蛮。
<span class="c2">《晋书》作“资重币”。</span>
于时大邦之众，
<span class="c2">◎吕向曰：大邦，谓晋也。</span>
云翔电发，县旌江介，
<span class="c2">《晋书》、《文选》“旌”作“旍”。</span>
筑垒遵渚，
<span class="c2">◎《毛诗》曰：鸿飞遵渚。◎《毛传》曰：遵，循也。</span>
襟带要害，以止吴人之西，而巴汉舟师，沿江东下。陆公以偏师三万，北据东坑，
<span class="c2">◎李善注：东坑在西陵步阐城东北，长十余里。陆抗所筑之城在东坑上，而当步阐城之北，其迹并存。◎弼按：步阐城，见前凤皇元年注引《水经·江水注》。◎赵一清曰：东坑，顾承、陈武传俱作“章坑”。◎弼按：章坑别谓一地，赵说误。◎谢鍾英曰：○东坑，即陆抗城。○《荆州图记》：夷陵县南岸有陆抗故城，周迴十里三百四十步。○《方舆纪要》：夷陵城东五里。○鍾英按：今宜昌府东湖县东五里。</span>
深沟高垒，案甲养威。反虏踠迹待戮，
<span class="c2">◎吕延济曰：踠迹，谓俯伏也。</span>
而不敢北闚生路，强寇败绩宵遁，
<span class="c2">◎顾炎武《日知录》曰：陆机《辨亡论》其称晋军，上篇谓之“王师”，下篇谓之“强寇”，此古文未正之隐。</span>
丧师大半，
<span class="c2">《晋书》、《文选》“大”作“太”。</span>
分命锐师三千，
<span class="c2">宋本“三”作“五”，《文选》、《晋书》同。</span>
西御水军，东西同捷，献俘万计。信哉贤人之谋，岂欺我哉！
<span class="c2">◎何焯曰：士衡欲夸祖、父之有功于吴，故著《辨亡》二篇，上篇谓国纪，下篇为家乘。</span>
自是烽燧罕警，封域寡虞。陆公没而潜谋兆，吴衅深而六师骇。夫太康之役，众未盛乎曩日之师，广州之乱，祸有愈乎向时之难，而邦家颠覆，宗庙为墟。呜呼！人之云亡，邦国殄瘁，不其然与！
<span class="c2">《诗·大雅》之辞。</span>
《易》曰“汤武革命顺乎天”，
<span class="c2">《周易·革卦》之辞。</span>
或曰“乱不极则治不形”，
<span class="c2">◎《文选》“或”作“玄”。◎李善注引《太玄经》曰：阴不极则阳不生，乱不极则治不形。◎潘眉曰：当依《文选》作“玄”。◎梁章钜曰：上引《易》，下引《玄》，正一例也。《晋书》亦误。</span>
言帝王之因天时也。古人有言，曰“天时不如地利”，《易》曰“王侯设险以守其国”，言为国之恃险也。
<span class="c2">《周易·坎卦》之辞。</span>
又曰“地利不如人和”，“在德不在险”，言守险之由人也。吴之兴也，参而由焉，孙卿所谓合其参者也。
<span class="c2">◎李善注：○《孙卿子》曰：天有其时，地有其财，人有其治，夫是之谓能参。合所以参，而颠覆所参则惑矣。◎李周翰曰：言吴之兴也，天时、地利、人和三者并用也。参，三也。由，用也。合其三者，谓道合于天、地、人。</span>
及其亡也，
<span class="c2">局本“及”作“又”，误。</span>
恃险而已，又孙卿所谓舍其参者也。夫四州之氓非无众也，大江之南非乏俊也，山川之险易守也，劲利之器易用也，先政之业易循也。
<span class="c2">《文选》“政”作“攻”，“业”作“策”，《晋书》“循”作“脩”。</span>
功不兴而祸遘者，
<span class="c2">遘，及也。</span>
何哉？所以用之者失也。
<span class="c2">毛本“失”作“夫”，误。</span>
故先王达经国之长规，审存亡之至数，恭己以安百姓，敦惠以致人和，宽冲以诱俊乂之谋，慈和以给士民之爱。是以其安也，则黎元与之同庆；及其危也，则兆庶与之共患。安与众同庆，则其危不可得也；危与下共患，
<span class="c2">宋本“同”作“共”。</span>
则其难不足恤也。夫然，故能保其社稷而固其土宇，《麦秀》无悲殷之思，《黍离》无愍周之感矣。
<span class="c2">◎李善注：○《尚书大传》曰：微子将朝周，过殷之故墟，见麦秀之      ，曰：“此父母之国，宗庙社稷之所立也。”志动心悲，欲哭则朝周，俯泣则妇人，推而广之，作雅声。○《毛诗序》曰：《黍离》，闵宗周也。周大夫行役，过故宗庙，宫室尽为禾黍，故谓《黍离》之诗。</span>
</span>
