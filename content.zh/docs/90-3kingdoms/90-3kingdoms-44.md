---
weight: 45
title: 卷四十四·蜀书十四·蒋琬费祎姜维传第十四
---

# 卷四十四·蜀书十四·蒋琬费祎姜维传第十四

1. <span id="卷四十四·蜀书十四·蒋琬费祎姜维传第十四-1"></span>
蜀书十四蒋琬费祎姜维传第十四
三国志四十四

2. <span id="卷四十四·蜀书十四·蒋琬费祎姜维传第十四-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：eaglefly213</span>
<span class="c1">复校：擎骥</span>

## 蒋琬

1. <span id="卷四十四·蜀书十四·蒋琬费祎姜维传第十四-蒋琬-1"></span>
蒋琬字公琰，零陵湘乡人也。
<span class="c1">◎零陵郡治泉陵，见《先主传》。湘乡县，后汉属零陵郡，三国吴改属衡阳郡。◎《一统志》：湘乡故城，今湖南长沙府湘乡县治。</span>
弱冠与外弟泉陵刘敏俱知名。
<span class="c1">◎赵一清曰：○《永州府志》：蒋珩，泉陵人，仕吴，始兴太守、广州都督。后仕晋，开基江表，中原庶士相率归化，珩有力焉。○疑亦是琬之昆季，而分仕二国耳。</span>
琬以州书佐随先主入蜀，
<span class="c1">◎赵一清曰：○《寰宇记》卷七十二：蒋琬宅在益州华阳县东七里，又犀浦县有蒋桥，蒋琬宅于此，因以名桥。</span>
除广都长。
<span class="c1">广都，见《后主传》建兴十四年。</span>
先主（常）[尝]因游观奄至广都，见琬众事不理，时又沈醉，
<span class="c1">◎胡三省曰：沈醉，言为酒所沈滞也。</span>
先主大怒，将加罪戮。军师将军诸葛亮请曰：“蒋琬，社稷之器，非百里之才也。其为政以安民为本，不以修饰为先，愿主公重加察之。”
<span class="c1">◎胡三省曰：言再三加察也。</span>
先主雅敬亮，乃不加罪，仓卒但免官而已。琬见推之后，夜梦有一牛头在门前，流血滂沱，意甚恶之，呼问占梦赵直。直曰：“夫见血者，事分明也。牛角及鼻，‘公’字之象，君位必当至公，大吉之征也。”顷之，为什邡令。
<span class="c1">什邡，见《王连传》。</span>
先主为汉中王，琬入为尚书郎。建兴元年，丞相亮开府，辟琬为东曹掾。举茂才，琬固让刘邕、阴化、庞延、廖淳，
<span class="c1">刘邕字南和，见《季汉辅臣赞》。阴化见《邓芝传》。廖淳即廖化，见《宗预传》。庞延未详。</span>
亮教答曰：“思惟背亲舍德，以殄百姓，众人既不隐于心，实又使远近不解其义，是以君宜显其功举，以明此选之清重也。”迁为参军。五年，亮住汉中，
<span class="c1">毛本“住”作“位”，误。</span>
琬与长史张裔统留府事。八年，代裔为长史，加抚军将军。
<span class="c1">◎洪饴孙曰：蜀置抚军将军一人。</span>
亮数外出，琬常足食足兵以相供给。
<span class="c1">公琰既足食足兵，何以武侯屡因粮尽退军？</span>
亮每言：“公琰托志忠雅，当与吾共赞王业者也。”密表后主曰：“臣若不幸，后事宜以付琬。”

2. <span id="卷四十四·蜀书十四·蒋琬费祎姜维传第十四-蒋琬-2"></span>
亮卒，以琬为尚书令，俄而加行都护，假节，领益州刺史，迁大将军，录尚书事，封安阳亭侯。时新丧元帅，远近危悚。琬出类拔萃，
<span class="c1">◎胡三省曰：类，伦也；萃，聚也。</span>
处群僚之右，既无戚容，又无喜色，神守举止，有如平日，由是众望渐服。延熙元年，诏琬曰： “寇难未弭，曹叡骄凶，辽东三郡苦其暴虐，遂相纠结，与之离隔。叡大兴众役，还相攻伐。曩秦之亡，胜、广首难，今有此变，斯乃天时。君其治严，总帅诸军屯住汉中，须吴举动，东西掎角，以乘其衅。”又命琬开府，明年就加为大司马。

3. <span id="卷四十四·蜀书十四·蒋琬费祎姜维传第十四-蒋琬-3"></span>
东曹掾杨戏素性简略，琬与言论，时不应答。或欲构戏于琬曰：“公与戏语而不见应，戏之慢上，不亦甚乎！”琬曰：“人心不同，各如其面；
<span class="c1">◎胡三省曰：○《左传》：郑子产谓子皮曰：“人心不同，各如其面。吾岂谓子面如吾面乎？”</span>
面从后言，古人之所诫也。
<span class="c1">◎胡三省曰：《尚书》舜、禹君臣之相告诫，其言曰：“汝无面从，退有后言。”</span>
戏欲赞吾是耶，则非其本心，欲反吾言，则显吾之非，是以默然，是戏之快也。”又督农杨敏曾毁琬曰：“作事愦愦，
<span class="c1">◎胡三省曰：督农，犹魏、吴之典农也。愦，古悔翻，闷闷也。◎又云：愦，古对翻，释云，心乱也。</span>
诚非及前人。”
<span class="c1">《通鉴》“非”作“不”。</span>
或以白琬，主者请推治敏，琬曰：“吾实不如前人，无可推也。”
<span class="c1">◎何焯曰：自反必期于当理，此伊、傅之心，非独宽厚。</span>
主者重据听不推，则乞问其愦愦之状。琬曰：“苟其不如，则事不当理，
<span class="c1">《通鉴》无“当”字，下句同。</span>
事不当理，则愦愦矣。复何问邪？”后敏坐事系狱，众人犹惧其必死，琬心无適莫，
<span class="c1">◎《论语》：孔子曰：“君子之于天下也，无適也，无莫也，义之与比。”◎谢显道曰：適可也，莫不可也。</span>
得免重罪。
<span class="c1">◎《通鉴》“得”上有“敏”字。◎胡三省曰：此诸葛孔明所以属琬也。</span>
其好恶存道，皆此类也。

4. <span id="卷四十四·蜀书十四·蒋琬费祎姜维传第十四-蒋琬-4"></span>
琬以为昔诸葛亮数窥秦川，
<span class="c1">◎胡三省曰：关中之地，沃野千里，秦之故国，谓之秦川。</span>
道险运艰，竟不能克，不若乘水东下。乃多作舟船，
<span class="c1">宋本“船”作“舩”。</span>
欲由汉、沔袭魏兴、上庸。
<span class="c1">◎胡三省曰：汉、沔之水自汉中东历魏兴、上庸，以达于襄阳。欲争天下，则当出兵秦川，魏兴、上庸，非其地也。</span>
会旧疾连动，未时得行。而众论咸谓如不克捷，还路甚难，非长策也。
<span class="c1">◎何焯曰：此即黄公衡所谏先主者，众论不为非也。</span>
于是遣尚书令费祎、中监军姜维等喻指。
<span class="c1">◎胡三省曰：中监军，即中护军之任也。</span>
琬承命上疏曰：“芟秽弭难，臣职是掌。自臣奉辞汉中，已经六年，
<span class="c1">延熙元年，诏琬屯住汉中。</span>
臣既闇弱，加婴疾疢，规方无成，夙夜忧惨。今魏跨带九州，
<span class="c1">司、豫、冀、兖、徐、青、凉、并、幽，共九州也。然魏当时尚有扬州、荆州之半，又分置雍州、秦州，实不止九州也。</span>
根蒂滋蔓，平除未易。若东西并力，首尾掎角，虽未能速得如志，且当分裂蚕食，先摧其支党。然吴期二三，连不克果，
<span class="c1">◎胡三省曰：克，能也；果，决也。言不能决然进兵也。</span>
俯仰惟艰，实忘寝食。辄与费祎等议，以凉州胡塞之要，进退有资，贼之所惜；且羌、胡乃心思汉如渴，又昔偏军入羌，郭淮破走，
<span class="c1">事在建兴八年，见《魏延传》。</span>
算其长短，以为事首，宜以姜维为凉州刺史。
<span class="c1">◎胡三省曰：凉州之地，蜀惟得武都、阴平二郡而已。</span>
若维征行，衔持河右，
<span class="c1">《通鉴》“持”作“制”。</span>
臣当帅军为维镇继。今涪水陆四通，惟急是应，若东北有虞，
<span class="c1">《通鉴》“北”作“西”。</span>
赴之不难。”
<span class="c1">◎何焯曰：蜀本僻在一隅，必图关中，则义声可以震动天下。若能克敌，则洛阳皆有匡勷之势。今入羌图陇，借使挫之，未为坏其心腹，中原念旧者，渐无所系属矣。昔三郡尝反应王师，而丞相不速行赴利，盖不欲举我之全力，顾用于彼之偏师。魏延入羌，盖聊欲掩其不备，断贼右臂，仍不阶此为进取，虽胜敌而不再往也。维先琬继，所规则小矣。杂耕跨渭，遗迹未远，若之何计止于略民广境，与东吴之士共矜边角之势哉！虽然，君子犹有取焉，异乎蹈丞相所料，坐而待亡者也。</span>
由是琬遂还住涪。
<span class="c1">◎涪，见《刘璋传》。◎胡三省曰：涪县汉属广汉郡，蜀属梓潼郡。涪，音浮。</span>
疾转增剧，至九年卒，谥曰恭。
<span class="c1">◎应作“谥曰恭侯”。◎袁宏《三国名臣序赞》曰：公琰植根，不忘中正。岂曰模拟，实在雅性。亦既羁勒，负荷时命。推贤恭己，久而可敬。◎《隋书·经籍志》：《丧服要记》一卷，蜀丞相蒋琬撰。</span>

5. <span id="卷四十四·蜀书十四·蒋琬费祎姜维传第十四-蒋琬-5"></span>
子斌嗣，为绥武将军、
<span class="c1">◎洪饴孙曰：绥武将军，一人，蜀所置。</span>
汉城护军。
<span class="c1">汉城即汉、乐二城之汉城也，见《后主传》建兴五年。</span>
魏大将军钟会至汉城，
<span class="c1">“军”字衍，或衍 “大”字。</span>
与斌书曰：“巴、蜀贤智文武之士多矣。至于足下、诸葛思远，
<span class="c1">诸葛瞻，字思远。</span>
譬诸草木，吾气类也。桑梓之敬，古今所敦。西到，欲奉瞻尊大君公侯墓，
<span class="c1">◎公，疑作“恭”，琬谥曰恭。◎《寰宇记》卷八十三：蒋琬墓在锦州西七里。◎《钟会传》：会出阳安口，遣人祭诸葛亮之墓。</span>
当洒扫茔坟，
<span class="c1">宋本作“坟茔”。</span>
奉祠致敬。愿告其所在！”斌答书曰：“知惟臭味意眷之隆，雅托通流，未拒来谓也。亡考昔遭疾疢，亡于涪县，卜云其吉，遂安厝之。知君西迈，乃欲屈驾脩敬坟墓。视子犹父，
<span class="c1">◎宋本“子”作“予”，是。此《论语》孔子之辞。◎邢昺《疏》云：言颜回师事于己，视予犹其父也。</span>
颜子之仁也，闻命感怆，以增情思。”会得斌书报，嘉叹意义，及至涪，如其书云。

6. <span id="卷四十四·蜀书十四·蒋琬费祎姜维传第十四-蒋琬-6"></span>
后主既降邓艾，斌诣会于涪，待以交友之礼。随会至成都，为乱兵所杀。斌弟显，为太子仆，会亦爱其才学，与斌同时死。

7. <span id="卷四十四·蜀书十四·蒋琬费祎姜维传第十四-蒋琬-7"></span>
刘敏，左护军、扬威将军，与镇北大将军王平俱镇汉中。魏遣大将军曹爽袭蜀，时议者或谓但可守城，不出拒敌，必自引退。敏以为男女布野，农谷栖亩，若听敌入，则大事去矣。遂帅所领与平据兴势，多张旗帜，弥亙百余里。
<span class="c1">互见《王平传》。宋本“亙”作“亘”。</span>
会大将军费祎从成都至，魏军即退，敏以功封云亭侯。
<span class="c1">◎赵一清曰：○《永州府志》：刘优，零陵人。父绰，起家彭城，出补零陵太守，遂家焉。优少有儁声，举孝廉。献帝时为御史大夫，迁尚书仆射。孙敏，弱冠与蒋琬俱知名，举孝廉。后主时除侍御史，纠察名实，廷中称当。以功封云亭侯，加中书侍郎，拜成都尹。</span>

## 费祎

1. <span id="卷四十四·蜀书十四·蒋琬费祎姜维传第十四-费祎-1"></span>
费祎
<span class="c1">◎毛本“祎”作“袆”，误。◎赵明诚《金石录》卷十七《汉梁相费汎碑跋尾》云：○予家所收姓氏，文字粗备，以诸书参考，颇多柢梧不合。○《姓苑》云：费氏，禹后。汉有长房，《蜀志》有丞相祎。○又云：今琅邪亦有此姓，音父位反。○李利涉《编古命氏》云：费氏出自鲁桓公，少子季友，有勋于社稷，赐汶阳之田，封邑于费，子孙氏焉。汉有费将军，其后有费忠、费柔。柔適蜀为宁蜀人，忠之孙徙于荆州，后迁江夏。忠十代孙奕，奕孙祎，又家于蜀。晋平蜀，祎之子承复归江夏。○林宝《元和姓纂》云：费氏亦音秘，《史记》纣幸臣费中，夏禹之后。楚有无极，汉有直，蜀有祎，晋有诗。○又云：琅邪费氏，直之后也。○陈湘《姓林》云：费氏音蜚，夏禹之后。○余尝考之，此字有两姓，音读不同，源流亦异。其一音蜚，嬴姓，出于伯翳，《史记》所载费昌、费中，楚费无极，汉费将军、费直、费长房，蜀费祎之徒，是其后也。其一音秘，姬姓，出于鲁季友，《姓苑》所载琅邪费氏，而此碑所谓梁相费君，是其后也。然则《姓苑》、《姓纂》、《姓林》皆云夏禹之后，《姓纂》又云亦音秘，及谓琅邪费氏为直之后，皆其差误。而《编古命氏》以费将军、费祎之徒出于鲁季友，亦非也。余又按《春秋》僖公赐季友汶阳之田及费，而《左传》亦以谓季友有功于鲁，受费以为上卿。今以为季文有功封费者，盖碑之误。</span>
字文伟，江夏鄳人也。
<span class="c1">鄳音盲。
<span class="c2">◎《郡国志》：荆州江夏郡鄳。◎刘昭注引《史记》曰：无忌说魏安僖王曰：“秦不敢攻冥阸之塞。”◎徐广云：即此县也。◎《一统志》：鄳县故城，在今河南汝宁府罗山县西南九十里，即春秋楚冥阸之地。平靖关在今汝宁府信阳州东南九十里，南至湖北应山县亦九十里。其地为天下九塞之一，有大、小石门，凿山通道，极为险隘，即春秋时冥阸也。</span>
</span>
少孤，依族父伯仁。伯仁姑，益州牧刘璋之母也。
<span class="c1">◎赵一清曰：○杨戏《辅臣赞》注云：费宾伯名观，江夏鄳人，刘璋母，观之族姑。○岂即伯仁耶？</span>
璋遣使迎仁，
<span class="c1">◎钱大昭曰：上言伯仁，下单言仁，非史例也。</span>
仁将祎游学入蜀。会先主定蜀，祎遂留益土，与汝南许叔龙、南郡董允齐名。时许靖丧子，允与祎欲共会其葬所。允白父和请车，和遣开后鹿车给之。允有难载之色，祎便从前先上。及至丧所，诸葛亮及诸贵人悉集，车乘甚鲜，允犹神色未泰，而祎晏然自若。持车人还，和问之，知其如此，乃谓允曰：“吾常疑汝于文伟优劣未别也，而今而后，吾意了矣。”

2. <span id="卷四十四·蜀书十四·蒋琬费祎姜维传第十四-费祎-2"></span>
先主立太子，祎与允俱为舍人，迁庶子。后主践位，为黄门侍郎。丞相亮南征还，群寮于数十里逢迎，年位多在祎右，而亮特命祎同载，由是众人莫不易观。
<span class="c1">◎《华阳国志》卷七云：建兴三年十二月，诸葛亮至，群臣皆道迎，而亮命侍郎费祎参乘。祎官小年幼，众士于是莫不易观。◎何焯曰：《御览》无“人”字。</span>
亮以初从南归，以祎为昭信校尉
<span class="c1">◎毛本 “昭”作“照”，误。◎钱大昭曰：吴吕岱为昭信中郎将，亦其类也。◎洪饴孙曰：昭信校尉，一人，蜀所置，主使命。</span>
使吴。
<span class="c1">◎赵一清曰：○《寰宇记》卷七十二：万里桥在益州南二里，亦名笃泉桥。桥之南有笃泉，费祎聘吴，诸葛亮祖之，祎叹曰：“万里之路，始于此桥。”故曰万里桥。○《御览》卷七百七十八引《荆州先贤传》曰：吴与蜀和，遣使张温来修好。温辩论鲜有抑之者。诸葛亮以祎有俊才，宜遣报温，使以祎为奉信校尉。权时窃尊号，意犹豫不决。祎为陈兴亡之由，画开国建家之策，权甚悦。权性滑稽，时知名士皆在会，并使各发异端之难，祎应辄答，坐席称之，由是爱敬焉。◎弼按：○《邓芝传》：孙权请和，先主屡遣宗玮、费祎等报答。后主即位，初遣邓芝往吴。次年，吴遣张温报聘，蜀复令芝重往。○《荆州先贤传》云遣祎报温者，误也。又按权称尊号在吴黄龙元年，即蜀建兴七年，是时蜀遣卫尉陈震往贺。祎之使吴，在权未称尊号以前，当在蜀建兴三、四、五年，吴黄武四、五、六年。史言频烦至吴，即此数年间事。盖继邓芝之后，而在陈震之前也。</span>
孙权性既滑稽，嘲啁无方，诸葛恪、羊衜等才博果辩，论难锋至，祎辞顺义笃，据理以答，终不能屈。
<span class="c1">◎《吴志·薛综传》注引《江表传》、《诸葛恪传》注引《恪别传》，皆载与祎嘲笑之语。◎何焯曰：仲谋气象，无异子桓，虽昭烈犹不免以诸毛绕喙取侮，岂汉末风气使然？</span>
<span class="c1">◎《祎别传》曰：
<span class="c2">《费祎别传》，隋、唐志不著录。</span>
孙权每别酌好酒以饮祎，视其已醉，然后问以国事，并论当世之务，辞难累至。祎辄辞以醉，退而撰次所问，事事条答，无所遗失。
<span class="c2">孙权尝大醉，问祎杨仪、魏延之为人。祎答仪、延不协，起于私忿，无难御之事。见《董允传》注引《襄阳记》。</span>
</span>
权甚器之，谓祎曰：“君天下淑德，必当股肱蜀朝，恐不能数来也。”
<span class="c1">◎《祎别传》曰：权乃以手中所执宝刀赠之。
<span class="c2">宋本“中”下有“常”字。</span>
祎答曰：“臣以不才，何以堪明命？然刀所以讨不庭、禁暴乱者也，但愿大王勉建功业，同奖汉室，臣虽闇弱，终不负东顾。”</span>
还，迁为侍中。
<span class="c1">此即建兴五年诸葛《出师表》中所谓“侍中费祎，志虑忠纯”者也。</span>
亮北住汉中，请祎为参军。以奉使称旨，频烦至吴。
<span class="c1">◎顾炎武曰：○《晋书·刑法志》：诏旨使问频繁。○《山涛传》：手诏频繁。○《文选》庾亮《让中书令表》：频繁省闼。○潘尼诗：频繁登二宫。○杜甫诗：三顾频繁天下计。○费祎、山涛二传“繁”作“烦”，盖后人减笔书也。</span>
建兴八年，转为中护军，后又为司马。值军师魏延
<span class="c1">◎赵一清曰：文长未为军师，或是“帅”字之误。◎弼按：建兴八年，魏延为前军师，见《延传》。赵说误。</span>
与长史杨仪相憎恶，每至并坐争论，延或举刃拟仪，仪泣涕横集。祎常入其坐间，谏喻分别，终亮之世，各尽延、仪之用者，祎匡救之力也。亮卒，祎为后军师。顷之，代蒋琬为尚书令。
<span class="c1">◎《祎别传》曰：于时军国多事，
<span class="c2">◎宋本“军”作“战”，《通鉴》同。◎胡三省曰：战国者，谓国日有战争也。</span>
公务烦猥，
<span class="c2">猥，杂也。</span>
祎识悟过人，每省读书记，
<span class="c2">《通鉴》作“每省读文书”。</span>
举目暂视，已究其意旨，其速数倍于人，终亦不忘。常以朝晡听事，其间接纳宾客，饮食嬉戏，加之博弈，每尽人之欢，事亦不废。董允代祎为尚书令，欲敩祎之所行，旬日之中，事多愆滞。
<span class="c2">愆，违也。</span>
允乃叹曰：“人才力相县若此甚远，此非吾之所及也。听事终日，犹有不暇尔。”
<span class="c2">◎《通鉴辑览》曰：子贱鸣琴而单父治，巫马期日夜不处，而单父亦治。此久为记载家蹈袭套语。祎虽才优于允，其不逮诸葛甚明。诸葛犹孜孜奉国，食少事烦，而祎乃欲以清净名高，岂可为法？</span>
</span>
琬自汉中还涪，祎迁大将军，录尚书事。

3. <span id="卷四十四·蜀书十四·蒋琬费祎姜维传第十四-费祎-3"></span>
延熙七年，
<span class="c1">魏正始五年。</span>
魏军次于兴势，
<span class="c1">兴势，见《先主传》建安二十四年。</span>
假祎节，率众往御之。光禄大夫来敏至祎许别，求共围棋。于时羽檄交驰。人马擐甲，
<span class="c1">擐，胡贯翻。贯甲也。</span>
严驾已讫，祎与敏留意对戏，色无厌倦。敏曰：“向聊观试君耳！君信可人，必能辨贼者也。”
<span class="c1">◎《通鉴》“辨”作“办”。◎《通鉴辑览》曰：曹爽兴师不以正，且失地势，故祎得用逸待劳耳。若以从容围棋为足能办贼，器量较谢安矫情镇物尤为不及矣。</span>
祎至，敌遂退，
<span class="c1">◎祎进据三岭，以截曹爽，见《魏志·曹爽传》注引《汉晋春秋》。◎《晋书·文帝纪》：大将军曹爽之伐蜀也，以帝为征蜀将军，副夏侯玄，出骆谷，次于兴势。蜀将王林夜袭帝营，帝坚卧不动。林退，帝谓玄曰：“费祎以据险距守，进不获战，攻之不可，宜亟旋军，以为后图。”爽等引旋，祎果驰兵趋三岭，争险乃得过，遂还。</span>
封成乡侯。
<span class="c1">◎殷基《通语》曰：
<span class="c2">◎《吴志·顾邵传》：云阳殷礼，零陵太守。◎裴注：○礼子基作《通语》曰：礼字德嗣，与张温俱使蜀，诸葛亮甚称叹之。○《文士传》曰：礼子基著《通语》数十篇。◎又《吴志·张温传》：权罪温，幽之有司，下令曰：“殷礼本占候召，而温乞将到蜀，扇扬异国，为之谭论。”◎又《赵达传》：阚泽、殷礼，皆名儒善士。◎《隋书·经籍志·儒家》：《通语》十卷，晋尚书左丞殷兴撰。◎《旧唐志》：《通语》十卷，文礼撰，殷奥续。◎《新唐志》：文礼《通语》十卷，殷兴续。◎侯康曰：殷兴续者，是先有其书，而兴续之。盖即续殷基之书，而二书遂合为一。裴注《费祎传》、《顾邵传》、《朱据传》、《孙和传》俱引殷基《通语》。《意林》载《通语》八卷，不署名，疑亦引殷基书。◎姚振宗曰：○严可均《全晋文》云：殷兴，一作殷基，云阳人，吴零陵太守殷礼子，仕吴为无难督。入晋，迁尚书左丞，有《春秋释滞》十卷，《通语》十卷。○按，严氏之说盖据《隋志·春秋》、《儒家》两类，又证以裴注所称引，定殷兴即殷基。信如所言，则两唐志称“殷兴续”者，即殷基续，续其父礼书也。《蜀志·费祎传》注引殷基《通语》司马懿诛曹爽，祎设甲乙论平其是非云云，礼与张温使蜀，故得见祎此论，笔之《通语》中。◎弼按：张温使蜀在蜀建兴二年，即魏黄初五年；司马懿诛曹爽在魏嘉平元年，相去二十余年。费祎岂能于二十余年前预知司马懿诛曹爽之事，而设甲乙之论乎？姚氏谓殷礼与张温使蜀，故得见费祎此论，笔之《通语》中，真可谓时日颠倒，事实错误矣。◎黄以周《儆季杂箸·子叙》云：《文士传》，晋张隐所作，松之宋人，二家所见，当得其实。隋、唐志载《通语》十卷，多《意林》标目二卷，盖殷基《通语》本止八卷，殷兴续之为十卷。《旧唐志》云殷兴续，当亦得其实。其以为文礼撰者，盖以基自叙其书有“父礼字惪嗣”云云，读者误仞为文礼也。礼，吴零陵太守；基，吴无难督；兴，晋尚书左丞。马竹吾辑是书，
<span class="c3">竹吾，马国翰之号。</span>
以兴为基之字，误。又以其官职不符，遂谓吴亡入晋，官至左丞，未免武断矣。然书成当在吴亡后，观其斥言孙权可知。《御览》引殷兴《通语》，较裴注详，盖即兴之所修而续者。《意林》标目八卷，为基书，非兴书也。</span>
司马懿诛曹爽，祎设甲乙论平其是非。
<span class="c2">“平”与“评”同，见《张嶷传》。</span>
甲以为曹爽兄弟凡品庸人，苟以宗子枝属，得蒙顾命之任，而骄奢僭逸，交非其人，私树朋党，谋以乱国。懿奋诛讨，一朝殄尽，此所以称其任，副士民之望也。乙以为懿憾曹仲
<span class="c2">宋本“憾”作“感”，误。</span>
附己不一，
<span class="c2">宋本“附”作“付”。</span>
岂爽与相干？事势不专，以此阴成疵瑕。初无忠告侃尔之训，一朝屠戮，谗其不意，
<span class="c2">谗，当作“搀”。</span>
岂大人经国笃本之事乎！若爽信有谋主之心，大逆已构，而发兵之日，更以芳委爽兄弟。懿父子从后闭门举兵，蹙而向芳，必无悉宁，忠臣为君深虑之谓乎？
<span class="c2">◎宋本“闭”作“閇”。◎何焯曰：李氏以“门”字、“向”字、“悉”字为读。然似“忠臣”上有脱文，当以“兵”字、“芳”字为读，“悉”下元本尚有一字不辨。“宁”字属下句读。</span>
以此推之，爽无大恶明矣。若懿以爽奢僭，废之刑之可也，灭其尺口，被以不义，绝子丹血食，及何晏子魏之亲甥，亦与同戮，为僭滥不当矣。</span>
琬固让州职，祎复领益州刺史。祎当国功名，略与琬比。
<span class="c1">◎《祎别传》曰：祎雅性谦素，
<span class="c2">冯本、毛本“雅”作“推”，误。</span>
家不积财。儿子皆令布衣素食，出入不从车骑，无异凡人。</span>
十一年，出住汉中。自琬及祎，虽自身在外，庆赏刑威，皆遥先谘断，
<span class="c1">◎胡三省曰：谘断者，谘之使断决也。</span>
然后乃行，其推任如此。后十四年夏，还成都，成都望气者云都邑无宰相位，故冬复北屯汉寿。
<span class="c1">◎胡三省曰：以祎之才识，乃复信望气者之说邪？葭萌汉属广汉郡，蜀先主改曰汉寿，属梓潼郡。◎《通鉴辑览》曰：祎秉钧专阃，当以君国为重，岂宜自计，乃惑于术数，率尔迁屯，鄙陋若此，安足兴任大事？亮素以忠纯目祎，失精鉴哉！</span>
延熙十五年，
<span class="c1">前有“延熙”二字，此衍。</span>
命祎开府。十六年岁首大会，魏降人郭循在坐。
<span class="c1">循，《魏志·三少帝纪》、本志《张嶷传》皆作“修”，《官本》亦作“修”。“循”、 “修”二字，隶书相近，易误。</span>
祎欢饮沈醉，为循手刃所害，
<span class="c1">◎祎待新附太过，张嶷以书戒之，见《嶷传》。◎《通鉴辑览》曰：光武推心置腹，何尝不信任新附？或且因以建功，要之驾驭有道耳。祎之于郭循，平日既非深知，且为将而沈湎于酒，以致遭患，其失在祎，更非岑、来可比。</span>
谥曰敬侯。子承嗣，为黄门侍郎。承弟恭，尚公主。
<span class="c1">◎《祎别传》曰：恭为尚书郎，显名当时，
<span class="c2">宋本“时”作“世”。</span>
早卒。</span>
祎长女配太子璿为妃。

## 姜维

1. <span id="卷四十四·蜀书十四·蒋琬费祎姜维传第十四-姜维-1"></span>
姜维字伯约，天水冀人也。
<span class="c1">◎天水郡即汉阳郡，汉阳郡治冀，冀县在今甘肃巩昌府伏羌县南，又为凉州刺史治。天水郡详见《魏志·明纪》太和二年及《王肃传》注引《魏略·薛夏传》。◎《一统志》：○铁堂庄在甘肃秦州西。○《元一统志》：姜维铁堂庄在天水县东十里铁堂峡内，四山环抱，对面有孤塚，相传为维祖茔。◎《一统志》又云：姜维墓在伏羌县西南五十里，又有姜氏墓，去维墓不数武，维先茔也。</span>
少孤，与母居。好郑氏学。
<span class="c1">◎《傅子》曰：维为人好立功名，阴养死士，不脩布衣之业。</span>
仕郡上计掾，州郡为从事。
<span class="c1">宋本“郡”作“辟”。</span>
以父冏昔为郡功曹，值羌、戎叛乱，身卫郡将，没于战场，
<span class="c1">毛本“场”作“塲”。</span>
赐维官中郎，参本郡军事。建兴六年，丞相诸葛亮军向祁山，
<span class="c1">祁山在今甘肃巩昌府西和县西北七十里，详见《魏志·明纪》青龙二年。</span>
时天水太守適出案行，
<span class="c1">太守马遵，见注。</span>
维及功曹梁绪、主簿尹赏、主记梁虔等从行。太守闻蜀军垂至，而诸县响应，疑维等皆有异心，于是夜亡保上邽。
<span class="c1">上邽在今甘肃秦州西南，见《魏志·明纪》太和五年。</span>
维等觉太守去，追迟，至城门，城门已闭，不纳。维等相率还冀，冀亦不入维等。
<span class="c1">宋本无“等”字。</span>
维等乃俱诣诸葛亮。会马谡败于街亭，
<span class="c1">街亭在今甘肃秦州秦安县东北，见《魏志·明纪》太和二年。</span>
亮拔将西县千余家及维等还，
<span class="c1">西县在今甘肃秦州西南一百二十里，见《诸葛亮传》。</span>
故维遂与母相失。
<span class="c1">◎《魏略》曰：天水太守马遵将维及诸官属随雍州刺史郭淮偶自西至洛门案行，
<span class="c2">◎西，西县也。◎《郡国志》：汉阳郡冀县有雒门聚。◎刘昭注：来歙破隗嚣处。◎《一统志》：落门聚在巩昌府伏羌县西。</span>
会闻亮已到祁山，淮顾遵曰：“是欲不善！”遂驱东还上邽。遵念所治冀县界乎西偏，
<span class="c2">宋本“乎”作“在”。</span>
又恐吏民乐乱，亦随淮去。时维谓遵曰：“明府当还冀。”遵谓维等曰：“卿诸人回复信，皆贼也。”
<span class="c2">宋本“回”作“叵”。</span>
各自行。维亦无如遵何，而家在冀，遂与郡吏上官子修等还冀。冀中吏民见维等大喜，便令见亮。
<span class="c2">宋本“便”下有“推”字。</span>
二人不获已，乃共诣亮。亮见，大悦。未及遣迎冀中人，会亮前锋为张郃、费繇等所破，
<span class="c2">繇，当作“瑶”。</span>
遂将维等却缩。维不得还，遂入蜀。诸军攻冀，皆得维母妻子，亦以维本无去意，故不没其家，
<span class="c2">宋本“没”作“杀”。</span>
但系保官以延之。
<span class="c2">◎梁章钜曰：官，当作“宫”。《汉书·苏武传》“老母系保宫”，少府官属有保宫令、丞，主领工徒役作。案彼时刑狱繁多，郡邸官寺，皆别置狱，故保宫亦有狱也。◎沈家本曰：○《魏书·明纪》太和元年注：保官空虚，初无资任。○何义门曰：魏制，凡镇守部曲将及外官长吏，并纳质任，有家口应从坐者，收系保官。○此“资”当作“质”，然则保官乃收质任所，未必为保宫之误。</span>
◎此语与本传不同。</span>
亮辟维为仓曹掾，
<span class="c1">◎《续汉志》：丞相仓曹掾，主仓谷事。</span>
加奉义将军，
<span class="c1">◎洪饴孙曰：蜀置奉义将军一人。</span>
封当阳亭侯，时年二十七。
<span class="c1">亦诸葛武侯从先主之年。</span>
亮与留府长史张裔、参军蒋琬书曰：“姜伯约忠勤时事，思虑精密，考其所有，永南、季常诸人不如也。
<span class="c1">李永南名邵，见《季汉辅臣赞》。马良字季常，有传，见前。</span>
其人，凉州上士也。”又曰：“须先教中虎步兵五六千人。
<span class="c1">◎梁章钜曰：○《水经·渭水注》云：诸葛亮表曰：“臣遣虎步监孟琰据武功水东。”○案：蜀官有虎步监，盖羽林监之比，有中、左、右三营。</span>
姜伯约甚敏于军事，既有胆义，深解兵意。此人心存汉室，而才兼于人，毕教军事，当遣诣宫，觐见主上。”
<span class="c1">◎孙盛《杂记》曰：初，姜维诣亮，与母相失，复得母书，令求当归。维曰：“良田百顷，不在一亩，但有远志，不在当归也。”
<span class="c2">◎《通鉴考异》曰：维粗知学术，恐不至此。◎梁章钜曰：○《晋书·五行志》 “在”作“计”。○《古今注》云：相招召，赠之以文无。文无名当归。○《广雅·释草》：蕀苑，远志也，其上谓之小草。○王念孙《疏证》云：上谓台也。</span>
</span>
后迁中监军、征西将军。

2. <span id="卷四十四·蜀书十四·蒋琬费祎姜维传第十四-姜维-2"></span>
十二年，亮卒，维还成都，为右监军、辅汉将军，统诸军，进封平襄侯。延熙元年，随大将军蒋琬住汉中。琬既迁大司马，以维为司马，数率偏军西入。
<span class="c1">◎胡三省曰：蜀诸军时皆属蒋琬，姜维所领偏军耳。</span>
六年，迁镇西大将军，领凉州刺史。十年，迁卫将军，与大将军费祎共录尚书事。是岁，汶山平康夷反，
<span class="c1">汶山、平康俱见《后主传》延熙十年。</span>
维率众讨定之。
<span class="c1">◎杭世骏曰：○《旧唐书·地理志》云：维州薛城县，汉已前徼外羌冉駹之地，蜀刘禅时，蜀将姜维、马忠等讨汶山叛羌，即此地也。今州城即姜维故垒。</span>
又出陇西、南安、金城界，与魏大将军郭淮、夏侯霸等战于洮西。
<span class="c1">◎“大”字衍，或衍“军”字。◎胡三省曰：○《水经注》：洮水与蜀白水俱出西倾山，山南即白水源，山东即洮水源。洮水东流迳吐谷浑中，又东迳临洮、安故、狄道，又北至枹罕入于河。诸县皆在洮东，若洮西则羌虏所居也。</span>
胡王治无戴等举部落降，维将还安处之。
<span class="c1">此皆蜀延熙十年事，即魏正始八年也。互见《后主传》及《魏志·郭淮传》。</span>
十二年，假维节，复出西平，
<span class="c1">西平，见《后主传》。</span>
不克而还。维自以练西方风俗，
<span class="c1">◎胡三省曰：姜维本天水冀人，故自以为练西方风俗。练，习也。</span>
兼负其才武，欲诱诸羌、胡以为羽翼，谓自陇以西可断而有也。每欲兴军大举，费祎常裁制不从，与其兵不过万人。
<span class="c1">◎何焯曰：欲断陇则当及曹爽初诛，众志二三，未遑外事之时。文伟身驻汉川，以牵关中之救，伯约以万众招诱羌、胡，披割西鄙，过相裁制，又失事机，元逊轻举于东，文伟坐待于西，皆若天之假助典午以成其奸者，可长太息。</span>
<span class="c1">◎《汉晋春秋》曰：费祎谓维曰：“吾等不如丞相
<span class="c2">丞相，谓诸葛亮。</span>
亦已远矣；丞相犹不能定中夏，况吾等乎！且不如保国治民，敬守社稷，
<span class="c2">《通鉴》“敬”作“谨”。</span>
如其功业，以俟能者，无以为希冀徼倖而决成败于一举。
<span class="c2">《通鉴》无“以”字、“而”字。</span>
若不如志，悔之无及。”
<span class="c2">◎《通鉴》：及祎死，维得行其志。◎胡三省曰：费祎死，蜀诸臣皆出维下，故不能裁制之。◎又曰：此为维以劳民亡蜀张本。◎《通鉴辑览》曰：祎之言似是而非。试思后主昏庸，信任奸宦，安能保国治民？若姜维虽近冒昧，然其志固在乘机恢复也。少与之兵，自是败国事，安得谓忠？庸腐者流，但言息兵，则抚掌大悦，宜其以祎为是耳。</span>
</span>

3. <span id="卷四十四·蜀书十四·蒋琬费祎姜维传第十四-姜维-3"></span>
十六年
<span class="c1">魏嘉平五年。</span>
春，祎卒。夏，维率数万人出石營，
<span class="c1">◎毛本“營”作“营”，误。石營在今甘肃巩昌府西和县西北，见《魏志·陈泰传》、《郭淮传》。◎胡三省曰：石營在董亭西南，维盖自武都出石營也。</span>
经董亭，
<span class="c1">董亭在巩昌府宁远县西南，见《魏志·邓艾传》。</span>
围南安，
<span class="c1">南安，见《后主传》延熙十六年。</span>
魏雍州刺史陈泰解围至洛门，
<span class="c1">◎洛门见前。◎胡三省曰：即天水冀县落门聚。</span>
维粮尽退还。明年，加督中外军事。复出陇西，
<span class="c1">陇西郡治狄道，安帝永初五年，徙治襄武。襄武故城，在今巩昌府城东南五里。</span>
守狄道，
<span class="c1">“守”字疑误。宋本无下“狄道”二字。</span>
狄道长李简举城降。进围襄武，与魏将徐质交锋，斩首破敌，魏军败退。维乘胜多所降下，拔河间、狄道、临洮三县民还。
<span class="c1">河间，当作“河关”。河关、狄道、临洮均详见《后主传》延熙十七年。</span>
后十八年，复与车骑将军夏侯霸等俱出狄道，大破魏雍州刺史王经于洮西，经众死者数万人。经退保狄道城，维围之。魏征西将军陈泰进兵解围，维卻住锺题。
<span class="c1">◎锺题，见《后主传》延熙十八年。是时张翼劝维不宜复进，见《翼传》。◎何焯曰：此功若在秦川，不亦伟哉！吴殷礼言于仲谋曰：“民疲威消，时往力竭，不能不相为惜此小用也。”</span>

4. <span id="卷四十四·蜀书十四·蒋琬费祎姜维传第十四-姜维-4"></span>
十九年春，就迁维为大将军。更整勒戎马，与镇西大将军胡济期会上邽，
<span class="c1">◎上邽在今甘肃秦州东南，见《邓艾传》。◎何焯曰：此胡济又一人，非胡伟度。◎弼按：胡伟度见《董和传》注。</span>
济失誓不至，故维为魏大将邓艾所破于段谷，
<span class="c1">◎段谷在甘肃秦州东南，见《邓艾传》。◎赵一清曰：○《寰宇记》卷百五十：段谷水出秦州清水县东南山下。</span>
星散流离，死者甚众。
<span class="c1">◎胡三省曰：言士卒迸散如星，不能收拾成队伍。</span>
众庶由是怨讟，而陇已西亦骚动不宁，维谢过引负，求自贬削。为后将军，行大将军事。

5. <span id="卷四十四·蜀书十四·蒋琬费祎姜维传第十四-姜维-5"></span>
二十年，魏征东大将军诸葛诞反于淮南，分关中兵东下。维欲乘虚向秦川，
<span class="c1">◎胡三省曰：秦地四塞以为固，渭水贯其中，渭川左右，沃壤千里，世谓之秦川。</span>
复率数万人出骆谷，
<span class="c1">骆谷在今陕西西安府盩厔县西南，见《后主传》建兴二十年。</span>
径至沈岭。
<span class="c1">◎沈岭在盩厔，见《曹爽传》“三岭”注。◎赵一清曰：○《寰宇记》卷三十：姜维岭本名沈岭，在盩厔县南五十里。</span>
时长城积谷甚多而守兵乃少，闻维方到，众皆惶惧。魏大将军司马望拒之，邓艾亦自陇右，皆军于长城。
<span class="c1">长城在今盩厔县东南，见《邓艾传》。</span>
维前住芒水，
<span class="c1">◎亡水在骆谷东，见《后主传》延熙二十年。◎赵一清曰：○《水经·渭水注》：芒水出南山芒谷，北流迳玉女房，又北迳盩厔县之竹圃，中分为二水。○此“亡”字误。◎梁章钜曰：《盩厔县志》：黑水谷在县东南，即芒谷也。水黑色，故亦名黑水谷。○明监本误作“亡水”，殿本已据《邓艾传》改正。</span>
皆倚山为营。
<span class="c1">“皆”字疑衍。</span>
望、艾傍渭坚围，维数下挑战，望、艾不应。景耀元年，维闻诞破败，乃还成都。复拜大将军。
<span class="c1">◎胡三省曰：维以段谷之败，贬行大将军事。</span>

6. <span id="卷四十四·蜀书十四·蒋琬费祎姜维传第十四-姜维-6"></span>
初，先主留魏延镇汉中，皆实兵诸围以御外敌，敌若来攻，使不得入。及兴势之役，王平捍拒曹爽，皆承此制。维建议，以为错守诸围，虽合《周易》“重门”之义，然適可御敌，不获大利。不若使闻敌至，诸围皆敛兵聚谷，退就汉、乐二城，
<span class="c1">诸葛亮筑汉、乐二城，见《后主传》建兴七年，即魏明帝太和三年。</span>
使敌不得入平，
<span class="c1">◎《通鉴》作“听敌入平”。◎胡三省曰：谓纵敌使入平地也。</span>
且重关镇守以捍之。
<span class="c1">《通鉴》作“重关头镇守以捍之”。</span>
有事之日，令游军并进
<span class="c1">《通鉴》“并进”作“旁出”。</span>
以伺其虚。敌攻关不克，野无散谷，千里县粮，自然疲乏。引退之日，然后诸城并出，与游军并力搏之，此殄敌之术也。
<span class="c1">◎《通鉴辑览》曰：外户不守，而却屯以引敌，且欲俟其退而出搏之，真开门揖盗之见。刘友益以为维之失计，汉所以亡，良然。</span>
于是令督汉中胡济却住汉寿，监军王含守乐城，护军蒋斌守汉城，
<span class="c1">◎胡三省曰：姜维自弃险要，以开狡焉启疆之心，书此为亡蜀张本。</span>
又于西安、建威、武卫、石门、武城、建昌、临远皆立围守。
<span class="c1">◎西安围见杨戏《辅臣赞》末《王嗣传》。建威在甘肃階州成县北，见《诸葛亮传》。武城在甘肃巩昌府宁远县西南，见《邓艾传》。余未详。◎赵一清曰：诸城在今階成、凤沔间。◎萧常曰：○皆巴汉之境。○范《书·光武纪》十一年注：武卫即下辨，属武都郡。今成州同谷县，旧名武卫城。○石门即龙门。○杜甫《龙门镇诗》：石门云雷隘，古镇峰峦集。</span>

7. <span id="卷四十四·蜀书十四·蒋琬费祎姜维传第十四-姜维-7"></span>
五年，维率众出汉、侯和，
<span class="c1">侯和，今甘肃洮州厅南，见《魏志·陈留王纪》景元三年。</span>
为邓艾所破，还住沓中。
<span class="c1">沓中在今洮州西南，见《陈留王纪》景元四年。</span>
维本羁旅托国，累年攻战，功绩不立，而宦官黄皓等弄权于内，右大将军阎宇
<span class="c1">阎宇见《马忠传》，又见《霍峻传》注引《襄阳记》。</span>
与皓协比，而皓阴欲废维树宇。维亦疑之。故自危惧，不复还成都。
<span class="c1">◎《华阳国志》曰；维恶黄皓恣擅，启后主欲杀之。后主曰：“皓趋走小臣耳，往董允切齿，吾常恨之，君何足介意！”维见皓枝附叶连，惧于失言，逊辞而出。后主敕皓诣维陈谢。维说皓求沓中种麦，以避内逼耳。
<span class="c2">◎胡三省曰：司马昭因是决计绊维于沓中而伐蜀。</span>
</span>
六年，维表后主：“闻钟会治兵关中，欲规进取，宜并遣张翼、廖化督诸军分护阳安关口、阴平桥头
<span class="c1">◎阳安关口在宁羌州西北一百里，详见《钟会传》。阴平桥头在甘肃階州文县南，详见《邓艾传》。◎胡三省曰：阳安关口，意即阳平关也。</span>
以防未然。”
<span class="c1">◎何焯曰：此密表而不关尚书，故思远不能力争。伯约不贻思远书言其事，当以素非同心故也。</span>
皓征信鬼巫，谓敌终不自致，
<span class="c1">◎胡三省曰：致，至也，又诣也，送也。</span>
启后主寝其事，而群臣不知。
<span class="c1">◎《通鉴辑览》曰：会、艾方锐意图蜀，蜀之君臣，即防守阨塞，尚恐不足御之，反以阉竖信巫，致使从中掣肘，不亡何待？禅之庸闇，更不止于燕雀处堂矣。</span>
及钟会将向骆谷，邓艾将入沓中，然后乃遣右车骑廖化诣沓中为维援，左车骑张翼、辅国大将军董厥等诣阳安关口以为诸围外助。比至阴平，闻魏将诸葛绪向建威，故住待之。月余，维为邓艾所摧，还住阴平。
<span class="c1">◎赵一清曰：○《方舆纪要》卷五十九：文县东七里麻关谷口有邓艾城，艾入蜀时所筑，旁有姜维城，为维与艾相守处。</span>
钟会攻围汉、乐二城，遣别将进攻关口，蒋舒开城出降，傅佥格斗而死。
<span class="c1">佥，傅彤子。先主征吴，彤战死，见《季汉辅臣赞》注。</span>
<span class="c1">◎《汉晋春秋》曰：蒋舒将出降，乃诡谓傅佥曰：“今贼至不击而闭城自守，非良图也。”佥曰：“受命保城，惟全为功，今违命出战，若丧师负国，死无益矣。”舒曰：“子以保城获全为功，我以出战克敌为功，请各行其志。”遂率众出。佥谓其战也，
<span class="c2">◎《通鉴》此句下有“不设备”三字。◎胡三省曰：使舒果迎战，亦未可保其必胜，佥何为不设备邪？关城失守，佥亦有罪焉。</span>
至阴平，以降胡烈。烈乘虚袭城，佥格斗而死，魏人义之。◎《蜀记》曰：蒋舒为武兴督，在事无称。
<span class="c2">◎胡三省曰：○宋白曰：武兴，汉武都沮县地，○《元和》：兴州城即古武兴城也。蜀以处当冲要，置武兴督以守之。○无称，言其庸庸无可称者。◎谢鍾英曰：○《水经注》：汉水东迳武兴城南。○《元和志》：即兴州城，城周五百许步，惟开西北一门，外有仓垒，三面周匝。○《方舆纪要》：今陕西汉中府略阳县治。</span>
蜀命人代之，因留舒助汉中守。舒恨，故开城出降。</span>
会攻乐城，不能克，闻关口已下，长驱而前。翼、厥甫至汉寿，维、化亦舍阴平而退，適与翼、厥合，皆退保剑阁以拒会。
<span class="c1">◎剑阁，今四川保宁府昭化县南，详见《邓艾传》。◎杭世骏曰：○《益州记》：姜维抗钟会故垒，其山峭壁千丈，下临绝涧。</span>
会与维书曰：“公侯以文武之德，怀迈世之略，功济巴、汉，声畅华夏，远近莫不归名。每惟畴昔，尝同大化，吴札、郑侨，能喻斯好。”
<span class="c1">◎宋本“侨”作“乔”，监本“侨”作“有”，均误。◎《左传·襄公二十九年》：吴季札聘于郑，见子产如旧相识，与之缟带，子产献纻衣焉。◎侨字子产。</span>
维不答书，列营守险。会不能克，粮运县远，将议还归。

8. <span id="卷四十四·蜀书十四·蒋琬费祎姜维传第十四-姜维-8"></span>
而邓艾自阴平由景谷道傍入，
<span class="c1">◎胡三省曰：阴平景谷道即汉德阳亭故处。◎详见《邓艾传》。</span>
遂破诸葛瞻于绵竹。
<span class="c1">绵竹，见《刘焉传》。</span>
后主请降于艾，艾前据成都。维等初闻瞻破，或闻后主欲固守成都，或闻欲东入吴，或闻欲南入建宁，
<span class="c1">建宁郡治味，今云南曲靖府南宁县西十五里，详见《后主传》建兴三年。</span>
于是引军由广汉、郪道以审虚实。
<span class="c1">◎郪县，今四川潼川府三台县南，见《钟会传》。◎谢鍾英曰：郪道，郪县之道也。◎或曰：审虚实，已有去就之意矣，与诸葛绵竹之师不同。</span>
寻被后主敕令，乃投戈放甲，诣会于涪军前，将士咸怒，拔刀砍石。
<span class="c1">◎胡三省曰：观此，则蜀之将士，岂肯下人哉？其主不能用之耳！</span>
<span class="c1">◎干宝《晋纪》云：会谓维曰；“来何迟也？”维正色流涕曰：“今日见此为速矣！”会甚奇之。</span>

9. <span id="卷四十四·蜀书十四·蒋琬费祎姜维传第十四-姜维-9"></span>
会厚待维等，皆权还其印号节盖。
<span class="c1">《通鉴》“号”作“绶”。</span>
会与维出则同舆，坐则同席，谓长史杜预曰：
<span class="c1">杜预事见《魏志·杜畿传》注。</span>
“以伯约比中土名士，公休、太初
<span class="c1">诸葛诞字公休，夏侯玄字太初。</span>
不能胜也。”
<span class="c1">◎《世语》曰：时蜀官属
<span class="c2">◎赵一清曰：“蜀”上疑落“征”字。</span>
皆天下英俊，无出维右。</span>
会既构邓艾，艾槛车征，因将维等诣成都，自称益州牧以叛。
<span class="c1">◎《钟会传》：会内有异志，因邓艾承制专事，密白艾有反状，于是诏书槛车征艾。会所惮惟艾，艾既禽而会独统大众，遂谋反。</span>
<span class="c1">◎《汉晋春秋》曰：会阴怀异图，维见而知其心，谓可构成扰乱以图克复也，乃诡说会曰：“闻君自淮南已来，算无遗策，
<span class="c2">谓毌丘俭、诸葛诞之役。</span>
晋道克昌，皆君之力。今复定蜀，威德振世，民高其功，主畏其谋，欲以此安归乎！
<span class="c2">◎此蒯通说韩信语也。◎《汉书·蒯通传》：通说信曰：“足下挟不赏之功，戴震主之威，归楚，楚人不信；归汉，汉人震恐。足下欲持是安归乎？”◎师古曰：安，焉也。</span>
夫韩信不背汉于扰攘，以见疑于既平，大夫种不从范蠡于五湖，卒伏剑而妄死，彼岂闇主愚臣哉？
<span class="c2">冯本“主”作“王”，误。</span>
利害使之然也。今君大功既立，大德已著，何不法陶朱公泛舟绝迹，全功保身，
<span class="c2">◎胡三省曰：越大夫范蠡既与越王勾践灭吴，以雪会稽之耻，乃扁舟五湖泛海而止于陶，欲绝其迹，乃号曰陶朱公。</span>
登峨嵋之岭，
<span class="c2">◎《一统志》：峨眉山在今四川嘉定府峨眉县西南，有大峨、中峨、小峨三山。◎左思《蜀都赋》：抗峨眉之重阻。◎《华阳国志》：南安县南有峨眉山。◎《水经注》：峨眉山去成都千里，然秋日清澄，望见两山相峙，如峨眉焉。</span>
而从赤松游乎？”
<span class="c2">◎《汉书·张良传》：良曰：“今以三寸舌为帝者师，封万户，位列侯，此布衣之极，于良足矣。愿弃人间事，欲从赤松子游耳。”◎师古曰：赤松子，仙人号也，神农时为雨师，服水玉，教神农，能入火自烧。至昆山上，常止西王母石室，随风雨上下。炎帝少女追之，亦得仙俱去。</span>
会曰：“君言远矣，我不能行，且为今之道，或未尽于此也。”
<span class="c2">此时士季年方四十，血气正盛，又习见曹氏、司马氏篡夺之事，自谓强兵在握，大功可成，操之过急，变生仓卒，则为士季所不及料耳。</span>
维曰：“其他则君智力之所能，无烦于老夫矣。”
<span class="c2">◎胡三省曰：言为乱也。维之智固足以玩弄钟会于股掌之上，迫于时，制于命，奈之何哉！◎弼按：会之用维，以其非司马氏之党，且为亡国之将，而其才亦可用也。</span>
由是情好欢甚。
<span class="c2">◎刘咸炘曰：维之忠谋承祚不能发明，不如习、孙尚举其事，此本不须讳，何为不书耶？盖素不喜维之私见也。</span>
◎《华阳国志》曰：维教会诛北来诸将，既死，徐欲杀会，尽坑魏兵，还复蜀祚，
<span class="c2">监本“还”作“远”，误。</span>
密书与后主曰：“愿陛下忍数日之辱，臣欲使社稷危而复安，日月幽而复明。”
<span class="c2">◎胡三省曰：姜维之心，始终为汉，千载之下，炳炳如丹。陈寿、孙盛、干宝之讥贬，皆非也。</span>
◎孙盛《晋阳秋》曰：盛以永和初
<span class="c2">◎何焯曰：永和三年，李势破灭，是年丁未，去蜀亡景耀六年癸未，凡六十五年。</span>
从安西将军平蜀，
<span class="c2">◎《晋书·孙盛传》：庾翼代庾亮，以盛为安西谘议参军。会桓温代翼，留盛为参军，与俱伐蜀。蜀平，赐爵安怀县侯。</span>
见诸故老，及姜维既降之后密与刘禅表疏，说欲伪服事钟会，因杀之以复蜀土，会事不捷，遂至泯灭，蜀人于今伤之。盛以为古人云“非所困而困焉名必辱，非所据而据焉身必危，既辱且危，死其将至”，其姜维之谓乎！邓艾之入江由，士众鲜少，维进不能奋节绵竹之下，退不能总帅五将，拥卫蜀主，思后图之计，而乃反覆于逆顺之间，希违情于难冀之会，以衰弱之国，而屡观兵于三秦，已灭之邦，冀理外之奇举，不亦闇哉！
<span class="c2">◎王崇曰：邓艾以疲兵二万，溢出江油，姜维举十万之师，案道南归，艾为成禽。禽艾已讫，复还拒会，则蜀之存亡，未可量也。乃迴道之巴，远至五城，使艾轻进，径及成都，兵分家灭，己自招之。然以钟会之智略，称为子房，姜维陷之莫至，尅犍筹算，相应优劣，惜哉！愚以为维徒能谋一会，不虑穷兵十万，难为制御，美意播越矣。◎见《华阳国志·七》。</span>
◎臣松之以为：盛之讥维，又为不当。于时钟会大众既造剑阁，维与诸将列营守险，会不得进，已议还计，全蜀之功，几乎立矣。但邓艾诡道傍入，出于其后，诸葛瞻既败，成都自溃。维若回军救内，则会乘其背。当时之势，焉得两济？而责维不能奋节绵竹，拥卫蜀主，非其理也。会欲尽坑魏将以举大事，授维重兵，使为前驱。若令魏将皆死，兵事在维手，杀会复蜀，不为难也。
<span class="c2">◎宋、元本“也”作“矣”。◎何焯曰：杀会易，复蜀难。</span>
夫功成理外，然后为奇，不可以事有差手，
<span class="c2">◎宋本“手”作“牙”。◎按：当作“互”。</span>
而抑谓不然。设使田单之计，邂逅不会，
<span class="c2">元本“会”作“集”。</span>
复可谓之愚闇哉！</span>
欲授维兵五万人，使为前驱。
<span class="c1">◎《钟会传》：会欲使姜维等皆将蜀兵出斜谷，会自将大众随其后。</span>
魏将士愤怒，杀会及维，维妻子皆伏诛。
<span class="c1">详见《钟会传》。</span>
<span class="c1">◎《世语》曰：维死时见剖，胆如斗大。
<span class="c2">◎胡三省曰：斗非身所能容，恐当作“升”。◎何焯曰：古“升”字与“斗”字相类，亭林亦云。</span>
</span>

10. <span id="卷四十四·蜀书十四·蒋琬费祎姜维传第十四-姜维-10"></span>
郤正著论论维曰：“姜伯约据上将之重，处群臣之右，宅舍弊薄，资财无余，侧室无妾媵之亵，后庭无声乐之娱，衣服取供，舆马取备，饮食节制，不奢不约，官给费用，随手消尽；察其所以然者，非以激贪厉浊，抑情自割也，直谓如是为足，不在多求。凡人之谈，常誉成毁败，扶高抑下，咸以姜维投厝无所，身死宗灭，以是贬削，不复料擿，异乎《春秋》褒贬之义矣。如姜维之乐学不倦，清素节约，自一时之仪表也。”
<span class="c1">◎或曰：幽滞之人，当感泣地下也，安得世有斯人，使负累之士，一为伸眉也哉！◎刘咸炘曰：此论舍大而赞其细，正乃谯周之党，宜其言如此。</span>
<span class="c1">◎孙盛曰：异哉郤氏之论也！夫士虽百行，操业万殊，至于忠孝义节，百行之冠冕也。姜维策名魏室，而外奔蜀朝，违君徇利，不可谓忠；捐亲苟免，不可谓孝；害加旧邦，不可谓义；败不死难，不可谓节；且德政未敷而疲民以逞，居御侮之任而致敌丧守，于夫智勇，莫可云也。凡斯六者，维无一焉。实有魏之逋臣，亡国之乱相，而云人之仪表，斯亦惑矣。纵维好书
<span class="c2">宋本“维”作“雅”，冯本作“虽”。</span>
而微自藻洁，
<span class="c2">冯本“洁”作“絜”。</span>
岂异夫盗者分财之义，而程、郑降阶之善也？
<span class="c2">◎《史记·货殖传》：程、郑，山东迁虏也，亦冶铸，贾椎髻之民，富埒卓氏，俱居临邛。</span>
◎臣松之以为：郤正此论，取其可称，不谓维始终行事皆可准则也。所云“一时仪表”，止在好学与俭素耳。本传及《魏略》皆云维本无叛心，以急逼归蜀。盛相讥贬，惟可责其背母。余既过苦，
<span class="c2">何焯校改“苦”作“苛”。</span>
又非所以难郤正也。</span>

11. <span id="卷四十四·蜀书十四·蒋琬费祎姜维传第十四-姜维-11"></span>
维昔所俱至蜀，梁绪官至大鸿胪，尹赏执金吾，梁虔大长秋，皆先蜀亡没。

12. <span id="卷四十四·蜀书十四·蒋琬费祎姜维传第十四-姜维-12"></span>
评曰：蒋琬方整有威重，费祎宽济而博爱，咸承诸葛之成规，因循而不革，是以边境无虞，邦家和一，
<span class="c1">◎或曰：因事推美，决知陈寿无致憾诸葛之事。</span>
然犹未尽治小之宜，居静之理也。
<span class="c1">◎臣松之以为：蒋、费为相，克遵画一，未尝徇功妄动，有所亏丧，外却骆谷之师，内保宁缉之实，治小之宜，居静之理，何以过于此哉！今讥其未尽而不著其事，故使览者不知所谓也。
<span class="c2">◎何焯曰：此皆承祚在晋之逊词，裴注驳之，或未喻其指也。</span>
</span>
姜维粗有文武，志立功名，而玩众黩旅，明断不周，终致陨毙。老子有云：“治大国者犹烹小鲜。”
<span class="c1">◎见《老子》六十章。◎王弼注云：不扰也。躁则多害，静则全真，故其国弥大，而其主弥静，然后乃能广得众心矣。</span>
况于区区蕞尔，而可屡扰乎哉？
<span class="c1">◎何焯曰：宫中府中，理民治戎，立国一不可阙。今伯约孤立，后主昏蔽，其本已摇，加之政刑非昔，不能使民忘其败。上邽之役，甚于街亭，伯约但见前人裁制之过，不知失文伟之助，亦不复可以有为。此诚志士为之深悲者也。◎刘咸炘曰：○尚云：维虐用其民，开门揖盗，评责其玩众黩旅，一切伪降之谋，皆削而不载，所以深罪之。○按尚说是陈意，陈之贬姜，乃承其师谯周之论。</span>
<span class="c1">◎干宝曰：姜维为蜀相，国亡主辱弗之死，而死于钟会之乱，惜哉！非死之难，处死之难也。是以古之烈士，见危授命，投节如归，非不爱死也，固知命之不长，而惧不得其所也。
<span class="c2">◎毛本 “所”作“死”。◎王鸣盛曰：姜维志在复蜀，不成被杀，其赤心则千载如生。陈寿蜀人而入晋，措词之际，有难焉者。史评于其死事，反置不论，而但讥其玩众黩旅，以致陨毙。寿岂不知不伐贼，王业亦亡，惟坐而待亡，孰与伐之？特敌国之词云尔。若以维之谋杀钟会为非，则寿不肯为此言，此其所以展转诡说，以避咎也。维之于蜀，犹张世杰、陆秀夫之于宋耳。◎何焯曰：○蜀事以葛始，以姜终，十卷实相为首尾。其末卷则特为杨戏之赞而设也。《蜀都赋》曰：匪葛匪姜，畴能是恤！◎刘咸炘曰：何说似是而实不然。杨戏与邓、张诸人实不相连贯。邓、张诸人，固当居蒋、费之后，自不得终于姜。以杨《赞》终，固有意，而邓、张次此卷，则非特置也。</span>
</span>
