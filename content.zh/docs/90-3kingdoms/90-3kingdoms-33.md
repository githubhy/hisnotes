---
weight: 34
title: 卷三十三·蜀书三·后主传第三
---

# 卷三十三·蜀书三·后主传第三

1. <span id="卷三十三·蜀书三·后主传第三-1"></span>
蜀书三后主传第三
三国志三十三

2. <span id="卷三十三·蜀书三·后主传第三-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">后主传·A 部分 校录：平青</span>
<span class="c1">后主传·B 部分 校录：初晨一缕光</span>
<span class="c1">复校：擎骥</span>

## 后主禅

1. <span id="卷三十三·蜀书三·后主传第三-后主禅-1"></span>
后主讳禅，
<span class="c1">◎《宋书·五行志二》云：刘禅嗣位，谯周引晋穆侯、汉灵帝命子事讥之曰：“先主讳备，其训具也；后主讳禅，其训授也。若言刘已具矣，当授与人，甚于穆侯、灵帝之祥也。”蜀果亡，此言之不从也。</span>
字公嗣，
<span class="c1">◎后主小名阿斗，见《刘封传》；一字升之，见《魏志·明帝纪》太和二年注引《魏略》。◎周寿昌曰：后主小名阿斗，故有升之之字。</span>
先主子也。
<span class="c1">建安十二年，甘皇后生于荆州。</span>
建安二十四年，先主为汉中王，立为王太子。及即尊号，册曰：“惟章武元年五月辛巳，皇帝若曰：太子禅，朕遭汉运艰难，贼臣篡盗，社稷无主，格人群正，
<span class="c1">◎《尚书·西伯戡黎篇》：格人元龟。◎孔《疏》云：格训为至。至人，谓至道之人，有所识解者也。</span>
以天明命，朕继大统。今以禅为皇太子，以承宗庙，祗肃社稷。使使持节丞相亮授印绶，敬听师傅，行一物而三善皆得焉，可不勉与！
<span class="c1">◎《礼记》曰：行一物而三善者，惟世子而已，其齿于学之谓也。◎郑玄曰：物，犹事也。
<span class="c2">◎此《礼记·文王世子篇》之辞。◎又云：故世子齿于学，国人观之曰：“将君我而与我齿让，何也？”曰：“有父在则礼然，然而众知父子之道矣。”其二曰：“将君我而与我齿让，何也？”曰：“有君在则礼然，然而众著于君臣之义也。”其三曰：“将君我而与我齿让，何也？”曰： “长长也，然而众知长幼之节矣。”</span>
</span>
三年夏四月，先主殂于永安宫。五月，后主袭位于成都，时年十七。尊皇后曰皇太后，
<span class="c1">◎《华阳国志》曰：尊皇后吴氏曰皇太后。</span>
大赦，改元。
<span class="c1">◎《宋书·五行志二》云：刘备卒，刘禅即位，未葬，亦未踰月，而改元为建兴，此言之不从也。习凿齿曰：“礼，国君即位，踰年而后改元者，缘臣子之心，不忍一年而有二君也。今可谓亟而不知礼矣，君子是以知蜀之不能东迁也。”后又降晋，吴孙亮亦然。◎唐庚曰：人君继体，踰年改元，而章武三年五月改为建兴，此陈寿所以短孔明也。以吾观之，似不为过。古者人君虽立，尚未即位也，明元正月行即位之礼，然后书即位，而称元年。后世承袭之初，固已即位矣，称元年不亦可乎？故曰不为过也。古者，人君袭位，未踰年不称君，故子猛不书王，子般、子赤不书公。后世承袭之初，固已称君矣，称元不亦可乎？故曰不为过也。春秋之时，未有一年而二名者，如隐公之末年，即名之为十一年矣，不可复名为桓公元年。自纪元以来，有一岁而再易三四易者矣，岂复以二名为嫌，而曰不可乎？故曰不为过也。</span>
是岁，魏黄初四年也。
<span class="c1">◎《史通·探赜篇》曰：班《书》之载吴、项，必系汉年，陈《志》之叙孙、刘，皆宗魏世。◎赵翼曰：蜀、吴二志于本国之君之即位，必明记魏之年号，如蜀后主即位，书“是岁黄初四年也”；吴孙亮之即位，书“是岁魏嘉平四年也”。此亦何与于魏而必系以魏年，欲以见正统之在魏也。◎刘咸炘曰：此说明矣，既以魏为纪，故于二方之传参以世家之法耳。</span>
<span class="c1">◎《魏略》曰：初，备在小沛，不意曹公卒至，遑遽弃家属，后奔荆州。禅时年数岁，窜匿，随人西入汉中，为人所卖。及建安十六年，关中破乱，扶风人刘括避乱入汉中，买得禅，问知其良家子，遂养为子，与娶妇，生一子。初，禅与刘备相失时，识其父字玄德，比舍人有姓简者，及备得益州，而简为将军。
<span class="c2">◎赵一清曰：简岂谓简雍乎？雍拜昭德将军。</span>
备遣简到汉中，舍都邸。禅乃诣简，简相检讯，事皆符验。简喜，以语张鲁，鲁乃洗沐
<span class="c2">元本“乃”作“为”。</span>
送诣益州，备乃立以为太子。初，备以诸葛亮为太子太傅，及禅立，以亮为丞相，委以诸事。谓亮曰：“政由葛氏，祭则寡人。”
<span class="c2">元本“祭”作“即”，误。</span>
亮亦以禅未闲于政，遂总内外。
<span class="c2">宋本“总”作“揔”。</span>
◎臣松之案：《二主妃子传》曰：“后主生于荆州。”《后主传》云：“初即帝位，年十七。”则建安十二年生也。十三年败于长坂，备弃妻子走。《赵云传》云：“云身报弱子以免。”即后主也。如此，备与禅未尝相失也。又诸葛亮以禅立之明年领益州牧，其年与主簿杜微书曰：“朝廷今年十八。”与《禅传》相应，理当非虚。而鱼豢云备败于小沛，禅时年始生，
<span class="c2">◎钱仪吉曰：时，当作“是”。</span>
及奔荆州，能识其父字玄德，计当五六岁。备则败于小沛时，
<span class="c2">◎赵一清曰：“则”字疑衍。</span>
建安五年也。至禅初立，首尾二十四年，禅应过三十矣。以事相验，理不得然，此则《魏略》之妄说，乃至二百余言，异也！又案诸书记及《诸葛亮集》，亮亦不为太子太傅。</span>

2. <span id="卷三十三·蜀书三·后主传第三-后主禅-2"></span>
建兴元年夏，牂牁太守朱褒拥郡反。
<span class="c1">◎宋本“牂牁”作“ 牁”。◎胡三省曰：牂牁，音臧哥。◎《汉书·地理志》：牂牁郡，武帝元鼎六年开，属益州。◎《郡国志》：益州牂牁郡治故且兰。◎应劭曰：临牂柯江也。故且兰，侯邑也。且，音苴。◎师古曰：牂牁，系船也。◎《华阳国志》云：楚顷襄王时，遣庄蹻伐夜郎，军至且兰，椓船于岸而步战。既灭夜郎，以且兰有椓船牂柯处，乃改其名为牂柯。，音弋。◎《水经·温水注》：豚水东北流，迳谈槁县东迳牂柯郡且兰县，谓之牂柯水。水广数里，县临江上，故且兰侯国也。一名头兰，牂柯郡治也。楚将庄蹻溯沅伐夜郎，椓牂柯系船，因名且兰为牂柯矣。牂、柯亦江中两山名也，左思《吴都赋》云“吐浪牂、柯”者也。〖◎王先谦曰：今《吴都赋》无之。〗元鼎五年，武帝伐南越，发夜郎精兵下牂柯江，同会番禹，是也。◎王先谦曰：○牂柯，南夷国名，见《管子·小匡篇》，是春秋时已有，非至楚顷襄王时改名。○郑珍云：果如常说，且兰自蹻后名牂柯，何以终西汉世止称且兰，不一及牂柯？盖秦以前牂柯自为国，后臣属夜郎。《史记·西南夷传》所称，此诸国及夜郎旁小邑者。○《异物志》云：有一山在海内，小而高似系船筏，俗人谓之越王牂柯。○《交州记》云：侯石孤绝，高数丈，名为牂柯，在海中。○与郦注言江中两山异。要是山似系船牂柯，故以为名。在其国境，即以名国。汉开郡取《管书》旧名耳。◎《一统志》：牂柯江在贵阳府定番州南，一名都泥江。源出州西北三十里乱山中，曰濛潭，经州南界，地名破蚕，又南入广西泗城府界，名胜志。牂柯江南流入泗城界为右江，至浔州与左江合，下番禹入南海。◎洪亮吉《贵州水道考》云：以沅、无二水出黄平州金凤山证之，县在黄平州以西，都匀府以北，左近界中。检诸地志，贵筑、贵定、清平皆注云故且兰地。《图经》云“且兰在湄瓮、黄施之交”，明汉时县大，自黄平州西南、贵筑县东北，皆其地也。知且兰，即知牂牁郡治所在，并可因此正汉、晋《地志》之误矣。◎郑珍云：贵州镇远一府及贵阳之龙里、贵定，平越州之瓮安、余庆诸县，都匀府之麻哈州、清平县，石阡府之乌江以南境，皆且兰地。《元和志》以播州为且兰，后人因以遵义地当之，误也。◎阮元云：且兰县在今安顺府等境。◎马与龙云：故且兰县旧说今平越州，而实非也。平越州东有清水江，下流入沅，庄蹻溯沅，或至此，当为且兰县东境。故《水经》云“沅水出且兰县”也。夜郎豚水，当为今北盘江。郦注“豚水东北流，迳谈槁县，又东迳牂牁郡且兰县，又东南迳毌敛县西”，谈槁今曲靖府陆凉州地，毌敛今贵阳府定番州西南，皆北盘江所经。若指且兰在今平越，则东西易位，川流悬隔矣。今据郦注“县临江上”之文，汉且兰县故城当在今安顺府永宁州西南境。</span>
<span class="c1">◎《魏氏春秋》曰：
<span class="c2">元本“氏”作“书”，误。</span>
初，益州从事常房行部，
<span class="c2">《华阳国志》“常房”作“常颀”。</span>
闻褒将有异志，收其主簿案问，杀之。褒怒，攻杀房，诬以谋反。诸葛亮诛房诸子，徙其四弟于越嶲，
<span class="c2">◎《郡国志》：益州越巂郡治邛都。◎刘昭注：○《南中志》曰：县东南数里，有水名邛广都河，〖“广”字衍。〗从广二十里，深百余丈。有鱼长一二丈，头特大，遥视如戴铁釜状。◎《一统志》：邛都废县，在今四川宁远府西昌县东南，古西夷邛都国也。◎《史记·西南夷传》：自滇以北，君长以什数，邛都最大。◎《汉书·西南夷传》：且兰君反，乃发兵诛且兰邛君，以邛都为越嶲郡。◎应劭曰：有嶲水，言越此水以章休盛也。◎师古曰：嶲，音先蕊反。◎孟康音髓。越嶲事又见《张嶷传》。◎谢鍾英曰：邛都在今西昌县西北一百四十里打冲河东岸。</span>
欲以安之。褒犹不悛改，遂以郡叛应雍闿。◎臣松之案：以为房为褒所诬，执政所宜澄察，安有妄杀不辜以悦奸慝？斯殆妄矣！</span>
先是益州郡有大姓雍闿反，
<span class="c1">◎《汉书·地理志》：益州郡，武帝元封二年开，属益州。◎应劭曰：古滇王国也。◎师古曰：滇，音颠。◎《郡国志》：益州益州郡治滇池。◎《一统志》：滇池故城，今云南云南府晋宁州东。◎阮元《云南通志稿》曰：汉滇池治当在宜良县地。</span>
流太守张裔于吴，据郡不宾。越嶲夷王高定亦背叛。
<span class="c1">◎《华阳国志》云：先主薨后，越嶲叟帅高定元杀郡将军焦璜，举郡称王以叛。益州大姓雍闿亦杀太守正昂，更以蜀郡张裔为太守。闿假鬼教曰：“张裔府君如瓠壶，外虽泽而内实粗，杀之不可，缚与吴。”于是执送裔于吴，吴主孙权遥用闿为永昌太守，遣故刘璋子阐为益州刺史，处交、益州际。牁郡丞朱提朱褒领太守，恣睢。丞相诸葛亮以初遭大丧，未便加兵，遣越嶲太守巴西龚禄住安上县，遥领郡，从事蜀郡常颀行部，南入以都护李严书晓谕闿。闿答曰：“愚闻天无二日，士无二王。今天下泒分，正朔有三，远人惶惑，不知所归。”其傲慢如此。颀至牁，收郡主簿考讯。奸褒因煞颀为乱，益州夷复不从闿，闿使建宁孟获说夷叟曰：“官欲得乌狗三百头，膺前尽黑螨脑三斗，断木构三丈者三千枚，汝能得不？”夷以为然，皆从闿断。木坚刚，性委曲，高不至二丈，故获以期夷。</span>
是岁，立皇后张氏。
<span class="c1">◎《华阳国志》：立皇后张氏，车骑将军飞女也。封丞相亮武乡侯；中护军李严假节，加光禄勋，封都乡侯，督永安事；中军师、卫尉鲁国刘琰亦都乡侯；中护军赵云、江州都督费观、屯骑校尉丞相长史王连、中部督襄阳向宠及魏延、吴懿皆封都亭侯；杨洪、王谋等关内侯。</span>
遣尚书郎邓芝固好于吴，
<span class="c1">《邓芝传》“入为尚书”，“郎”字衍。</span>
吴王孙权与蜀和亲使聘，是岁通好。
<span class="c1">◎《邓芝传》：权遂绝魏，与蜀连和，遣张温报聘于蜀，蜀复令芝重往。</span>

3. <span id="卷三十三·蜀书三·后主传第三-后主禅-3"></span>
二年，
<span class="c1">宋本“二年”下有“春”字，冯本、毛本无之。</span>
务农殖谷，闭关息民。
<span class="c1">◎此即孔子“足食足兵”之意。◎胡三省曰：闭越嶲之灵关也。◎李安溪曰：大书特书，故仲淹谓陈寿史乎史乎。◎《华阳国志》：二年，丞相亮开府，领益州牧。事无巨细，咸决于亮。辟尚书郎蒋琬及广汉李邵、巴西马勋为掾，南阳宗预为主簿，皆德举也；秦宓为别驾，犍为五梁为功曹，梓潼杜微为主簿，皆州俊彦也；而江夏费祎、南郡董允、郭攸之始为侍郎，赞扬日月。</span>

4. <span id="卷三十三·蜀书三·后主传第三-后主禅-4"></span>
三年春三月，丞相亮南征四郡，
<span class="c1">益州、永昌、牂牁、越嶲四郡也。有今四川西部及云南、贵州二省地。</span>
四郡皆平。
<span class="c1">◎《诸葛亮传》：三年春，亮率众南征，其秋悉平。军资所出，国以富饶。◎弼按：汉代西南夷反覆无常，最为难治。葛相数月之间，平定今日数省之地，恩威并用，纯为王者之师。后路无虞，国用饶足，终亮之世，夷不复反，远谋硕画，夐乎不可及已。</span>
改益州郡为建宁郡，
<span class="c1">◎《宋书·州郡志》：建宁太守，汉益州郡滇王国，刘氏更名。◎《水经·温水注》：温水又西迳昆泽县南，又迳县，县故滇国都也。诸葛亮讨平南中，刘禅建兴三年，分益州郡，置建宁郡于此。水侧皆是高山，山水之间，悉是木耳夷居，语言不同，嗜欲亦异。◎《郡国志》：益州郡。◎孟康音昧。◎何焯云：“ ”字从末，不从未。◎王先谦曰：○ ，蜀建宁郡治此。○《一统志》：在今云南曲靖府南宁县西十五里。○邹安鬯云：当在今云南府宜良县南，盖据《温水注》。○阮元云：《温水注》 “又迳县”一段，当在“又西迳昆泽县”之上。</span>
分建宁、永昌郡
<span class="c1">◎《郡国志》：益州永昌郡治不韦。◎范《书·明帝纪》：永平十二年，益州徼外夷哀牢王相率内属，于是置永昌郡。◎又《西南夷传》注引孙盛《蜀谱》曰：初，秦徙吕不韦子弟宗族于蜀，汉武帝开西南夷，置郡县，徙吕氏以充之，因置不韦县。◎《华阳国志》曰：武帝通博南，置不韦县，徙南越相吕嘉子孙宗族资之，因名不韦，以章其先人之恶行也。◎《水经·叶榆水注》：永昌郡治不韦县，秦始皇徙吕不韦子孙于此，故名。◎洪亮吉曰：《史记·不韦传》明言不韦宗族徙蜀，而吕嘉之为不韦后，马、班二史无明文，恐当以世谱为是。◎《一统志》：不韦废县，在今云南永昌府保山县北三十里凤溪山下。</span>
为云南郡，
<span class="c1">◎《宋书·州郡志》：○云南太守。○《晋太康地志》云：故属永昌。○何《志》：刘氏分建宁、永昌立。◎《郡国志》：益州郡梇栋。◎《寰宇记》：蜀汉时，云南郡治梇栋。◎《一统志》：梇栋故城，今云南楚雄府姚州治。</span>
又分建宁、牂柯为兴古郡。
<span class="c1">◎《宋书·州郡志》：○兴古太守，汉旧郡。○《晋太康地志》：故牂柯。○何《志》：刘氏分建宁、牂柯立，则是后汉末省也。◎《华阳国志》：温县，兴古郡治。◎《水经·温水注》：刘禅建兴三年，分牂柯置兴古郡，治温县。〖◎常《志》：郦注均云温县，不云宛温县。〗◎《郡国志》：牂柯郡宛温。◎刘昭注引《南中志》曰：宛温县北三百里有盘江，广数百步，深十余丈。此江有毒气。◎王先谦曰：蜀兴古郡治此。◎谢鍾英曰：《水经注》又引《地道记》云“兴古郡治律高”，盖两存其说。◎李兆洛云：宛温故县，今贵州兴义府普安厅西一百里。◎汪士铎云：今云南曲靖府罗平州北。</span>
十二月，亮还成都。
<span class="c1">◎经营南中，近一年矣。◎《华阳国志》云：建兴三年春，亮南征，自安上由水路入越嶲，别遣马忠伐牂柯，李恢向益州，以犍为太守广陵王士为益州太守。高定元自旄牛、定笮、卑水多为垒守。亮欲俟定元军众集合并讨之，军卑水。定元部曲杀雍闿及士庶等，孟获代闿为主。亮既斩定元，而马忠破牂柯，李恢败于南中。夏五月，亮渡泸进征益州，生虏孟获。秋，遂平四郡，改益州为建宁，以李恢为太守，加安汉将军，领交州刺史，移治县。分建宁、越嶲置云南郡，以吕凯为太守，又分建宁、牂柯置兴古郡，以马忠为牂柯太守，移南中劲卒青羌万余家于蜀，为五部，所当无前，号为飞军。分其羸弱，配大姓焦、雍、娄、爨、孟、量、毛、李为部曲，置五部都尉，号五子，故南人言四姓五子也。以夷多刚狠不宾，大姓富豪，乃劝令出金帛，聘策恶夷为家部曲，得多者奕世袭官。于是夷人贪货物，以渐服数于汉，成夷、汉部曲。亮收其俊杰建宁爨习、朱提孟琰及获为官属。习官至领军，琰辅汉将军，获御史中丞，出其金银、丹漆、耕牛、战马给军国之用，都督常用重人。</span>

5. <span id="卷三十三·蜀书三·后主传第三-后主禅-5"></span>
四年春，都护李严自永安宫还住江州，
<span class="c1">永安宫，见《先主传》。江州，见《刘璋传》注。</span>
筑大城。
<span class="c1">◎《李严传》：诸葛亮欲出军汉中，严当知后事，移屯江州。◎《华阳国志》：永安都护李严还督江州，城巴部〖◎弼按：部，当作“郡”。〗大城，以征西将军汝南陈到督永安，封亭侯。是岁，魏文帝崩，明帝立。</span>
<span class="c1">今巴郡故城是。
<span class="c2">◎《华阳国志》：秦惠文王遣张仪灭巴，城江州，汉世郡治江州。巴水北有甘橘宫，今北府城是也。后乃还南城。刘先主初以江夏费观为太守，领江州都督。后都护李严更城大城，周回十六里，欲穿城后山，自汶江通水入巴江。诸葛亮将北征，召严汉中，故穿山不逮，然造苍龙、白虎门。◎《元和志》：巴县在岷江之西，汉水之南，即李严所修古巴城也。</span>
</span>

6. <span id="卷三十三·蜀书三·后主传第三-后主禅-6"></span>
五年春，丞相亮出屯汉中，营沔北阳平石马。
<span class="c1">◎汉中，见《刘焉传》。沔北，沔水之北也。◎《水经·沔水注》：沔水又东迳武侯垒南，诸葛武侯所居也。南枕沔水，水南有亮垒，背山向水。◎《寰宇记》：隋开皇三年，置白马镇于古诸葛亮城是也。◎阳平，见《魏志·武纪》建安二十年。◎胡三省曰：○《水经注》：沔水迳白马戍南，谓之白马城，一名阳平关。又有白马山，山石似马，望之逼真。◎谢鍾英曰：○疑即石马，其地当与阳平相近。○《方舆纪要》卷五十六：石马城在陕西汉中府沔县东二十里，或以为诸葛垒，亦曰诸葛城。</span>
<span class="c1">◎《诸葛亮集》载禅三月下诏曰：“朕闻天地之道，福仁而祸淫。善积者昌，恶积者丧，古今常数也。是以汤武修德而王，桀纣极暴而亡。曩者汉祚中微，纲漏凶慝，董卓造难，震荡京畿；曹操阶祸，窃执天衡，残剥海内，怀无君之心。子丕孤竖，敢寻乱阶，盗据神器，更姓改物，世济其凶。当此之时，皇极幽昧，天下无主，则我帝命陨越于下。昭烈皇帝体明睿之德，光演文武，应乾坤之运，出身平难。经营四方，人鬼同谋，百姓与能，兆民欣戴，奉顺符谶，建位易号，丕承天序，补弊兴衰，存复祖业，膺诞皇纲，
<span class="c2">◎郝经《续后汉书》〖下省作“郝《书》”。〗“膺诞”作“诞膺”。◎弼按：○作“诞膺”是。○《尚书·武成篇》：诞膺天命，以抚方夏。</span>
不坠于地。万国未静，
<span class="c2">宋本“静”作“定”。</span>
早世遐殂。朕以幼冲，继统鸿基，未习保傅之训，而婴祖宗之重。六和壅否，社稷不建，永惟所以，念在匡救，光载前绪，未有攸济，朕甚惧焉。是以夙兴夜寐，不敢自逸，每崇菲薄，以益国用；劝分务穑，以阜民财；授方任能，以参其听；断私降意，以养将士。欲奋剑长驱，指讨凶逆，朱旗未举，而丕复陨丧，斯所谓不然我薪而自焚也。残类馀丑，又支天祸，恣睢河、洛，阻兵未弭。诸葛丞相弘毅忠壮，忘身忧国，先帝托以天下，以勖朕躬。今授之以旄钺之重，付之以专命之权，统领步骑二十万众，董督元戎，龚行天伐，
<span class="c2">宋本“伐”作“罚”。</span>
除患宁乱，克复旧都，在此行也。昔项藉总一强众，跨州兼土，所务者大。然卒败垓下，死于东城，宗族如焚，
<span class="c2">◎或曰：如焚，疑作“焚如”。</span>
为笑千载，皆不以义，
<span class="c2">◎或曰：皆，疑作“强”。</span>
陵上虐下故也。
<span class="c2">◎《史记·项羽本纪》：○太史公曰：项羽乘势拔起陇亩之中，三年遂将五诸侯兵灭秦，分裂天下，而封王侯，政由羽出，号为伯王。位虽不终，近古以来，未尝有也。及羽背关怀楚，放逐义帝而自立，怨王侯叛己，难矣！自矜功伐，奋其私智，而不师古，谓伯王之业，欲以力征，经营天下。五年卒亡其国，身死东城，尚不觉悟，而不自责，过矣！</span>
今贼效尤，天人所怨，奉时宜速，庶凭炎精祖宗威灵相助之福，所向必克。吴王孙权，同恤灾患，潜军合谋，掎角其后。凉州诸国王各遣月支、康居胡侯支富、康植等二十余人，诣受节度。大军北出，便欲率将兵马，奋戈先驱，天命既集，人事又至，师贞势并，必无敌矣。夫王者之兵，有征无战，尊而且义，莫敢抗也。故鸣条之役，兵不血刃；
<span class="c2">◎《史记·汤本纪》：桀奔于鸣条。◎《括地志》云：高涯原在蒲州安邑县北三十里南坡口，即古鸣条陌也。鸣条战地在安邑西。</span>
牧野之师，商人倒戈。
<span class="c2">◎《尚书·武成篇》：会于牧野，罔有敌于我师，前徒倒戈，攻于后以北，血流漂杵。</span>
今旌旄首路，其所经至，亦不欲穷兵极武。有能弃邪从正，箪食壶浆以迎王师者，
<span class="c2">◎《孟子》：箪食壶浆，以迎王师者，岂有他哉，避水火也。◎《正义》曰：○《曲礼》：圆曰箪，方曰笥，饭器也。○何休云：壶，礼器，腹方口圆曰壶。○《释名》曰：浆，水也，饮也。或云，浆，酒也。</span>
国有常典，封宠大小，各有品限。及魏之宗族、支叶、中外，有能规利害、审逆顺之数，来诣降者，皆原除之。昔辅果绝亲于智氏，而蒙全宗之福；
<span class="c2">◎《战国策》：智伯与韩、魏围赵襄子于晋阳，张孟谈阴见韩、魏之君曰：“智伯伐赵，赵亡则二君为之次。”二君乃与孟谈阴约，夜遣人入晋阳，智果见二君说智伯曰：“二主色动而变，必背君矣，不如杀之。”智伯曰：“不可。”智果出易姓为辅氏。</span>
微子去殷，项伯归汉，皆守茅土之庆。
<span class="c2">◎《史记》：微子数谏纣，不听，乃持其祭器奔周。周公诛武庚，立微子于宋，以续殷后。汉王以鲁公礼葬项王于谷城，封项伯等四人，皆为列侯，赐姓刘氏。</span>
此前世之明验也。若其迷沈不返，将助乱人，
<span class="c2">郝《书》“将”作“奖”。</span>
不式王命，戮其妻孥，罔有攸赦。广宣恩威，贷其元帅，
<span class="c2">郝《书》作“诛其元恶”。</span>
吊其残民。他如诏书律令，丞相其露布天下，使称朕意焉。
<span class="c2">◎《华阳国志》：五年，魏太和元年也。春，丞相亮将北伐，上疏以尚书南阳陈震为中书令，治中张裔为留府长史，与参军蒋琬公琰知居府事。</span>
</span>

7. <span id="卷三十三·蜀书三·后主传第三-后主禅-7"></span>
六年，亮出攻祁山，
<span class="c1">祁山在今甘肃巩昌府西和县西北，详见《魏志·明纪》青龙二年。</span>
不克。冬，复出散关，围陈仓，
<span class="c1">散关在今陕西凤翔府宝鸡县西南，陈仓在今宝鸡县东二十里。散关、陈仓均详见《魏志·武纪》建安二十年。</span>
粮尽退。魏将王双率军追亮，亮与战，破之；斩双，还汉中。
<span class="c1">◎《魏志·明纪》：太和二年，蜀大将诸葛亮寇边，天水、南安、安定三郡叛应亮。遣曹真进兵，张郃击亮于街亭，大破之。亮败走，三郡平。◎《华阳国志》：六年春，丞相亮扬声由斜谷道取郿，使镇东将军赵云、中监军邓芝据箕谷为疑军。魏大将军曹真举这众当之。亮身率大众攻祁山，赏罚肃而号令明，天水、南安、安定三郡叛魏应亮，关中响震。魏明帝西镇长安，命张郃拒亮，亮使参军襄阳马谡、裨将军巴西王平及张休、李盛、黄袭等在前，违亮节度，为郃所破，平独敛众为殿，而云、芝亦不利。亮拔将西县千余家还汉中，戮谡及休、盛以谢众；夺袭兵，贬云秩；长史向朗以不时臧否，免罢；超迁平参军；亮上疏请自贬三等，辟天水姜维为仓曹掾。</span>

8. <span id="卷三十三·蜀书三·后主传第三-后主禅-8"></span>
七年春，亮遣陈式攻武都、阴平，
<span class="c1">◎武都郡治下辨，今甘肃階州成县西，详见《魏志·武纪》建安二十年及《夏侯渊传》。◎胡三省曰：阴平道前汉属广汉郡，后汉属广汉属国都尉。魏分置阴平郡。◎《郡国志》：广汉属国都尉阴平道。◎王先谦曰：蜀作阴平县，阴平郡治此。◎《一统志》：阴平故城，今甘肃階州文县治。</span>
遂克定二郡。
<span class="c1">◎《华阳国志》：魏雍州刺史郭淮出将击式，亮自至建威，淮退，遂平二郡。</span>
冬、亮徙府营于南山下原上，
<span class="c1">南山，当在今陕西汉中府沔县南，四川保宁府南江县北。《张鲁传》“曹公破阳平关，鲁奔南山，入巴中”，即此。</span>
筑汉、乐二城。
<span class="c1">◎汉城在沔县东南，乐城在汉中府城固县，详见《魏志·钟会传》。◎《华阳国志》：蜀时以沔阳为汉城，成固为乐城。◎《通鉴》：筑汉城于沔阳，筑乐城于成固。◎《水经·沔水注》：沔水又东迳西乐城北，城在山上，周三十里，甚险固。城侧有谷，谓之容裘谷，道通益州，山多群獠，诸葛亮筑以防遏。〖◎《沔水注》亦引《华阳国志》云：蜀以成固为乐城县也。〗◎《方舆纪要》卷五十六云：西乐城即汉城，对乐城而言，故云西乐城。◎本志《王平传》“固守汉、乐二城”，《姜维传》“监军王含守乐城，护军蒋斌守汉城”，即此。</span>
是岁，孙权称帝，与蜀约盟，共交分天下。
<span class="c1">◎《吴志·孙权传》：吴黄龙元年六月，蜀遣卫尉陈震庆权践位。权参分天下，豫、青、徐、幽属吴，兖、冀、并、凉属蜀，其司州之土，以函谷关为界。</span>

9. <span id="卷三十三·蜀书三·后主传第三-后主禅-9"></span>
八年秋，魏使司马懿由西城，
<span class="c1">◎西城在今陕西兴安府西北，汉末为西城郡，魏改为魏兴郡，详见《魏志·武纪》建安二十年。◎《晋书·宣帝纪》：太和四年，与曹真伐蜀，帝自西城斫山开道，水陆并进，溯沔而上，至于朐，拔其新丰县，军次丹口，遇雨班师。</span>
张郃由子午，
<span class="c1">子午谷在今陕西西安府长安县南百里，详见《魏志·张鲁传》。</span>
曹真由斜谷，
<span class="c1">斜，余奢反。
<span class="c2">斜谷在今陕西凤翔府郿县西南，详见《魏志·武纪》建安二十四年及《曹真传》。</span>
</span>
欲攻汉中。丞相亮待之于城固赤阪，
<span class="c1">◎《郡国志》：汉中郡城固。◎《一统志》：城固故城，今陕西汉中府城固县西北。◎《水经·沔水注》：汉水又东迳小城固南，州治大城固移县北，故曰小城固。城北百二十里有兴势坂，诸葛亮出骆谷，戍兴势，置烽火楼处，通照汉水。◎胡三省曰：赤坂在今洋州东二十里龙亭山，坂色正赤。魏兵溯汉水及从子午道入者，皆会于成固，故于此待之。◎《舆地纪胜》：赤坂在洋州东二十里龙亭山，色甚赭。蜀汉建兴八年，魏曹真、张郃、司马懿侵汉，武侯次于城固赤坂以待之，即此。◎《方舆纪要》卷五十六：龙亭山在汉中府洋县东二十里，乃入子午谷之口，其山坂頳色，亦名赤坂。曹真、司马懿两道并进，此为总会之地也。</span>
大雨道绝，真等皆还。
<span class="c1">◎《曹真传》：真以八月发长安，从子午道南入，司马宣王溯汉水，当会南郑。会大霖雨三十余日，或栈道断绝，诏真还军。◎《王肃传》：肃上疏言：“曹真发已踰月，行裁半谷。”◎即指此事。◎《华阳国志》：丞相亮军成固，表进江州都护李严骠骑将军，将二万人赴汉中，以严子丰为江州都督。曹真等还，因留严汉中署留府事。严改名平。</span>
是岁，魏延破魏雍州刺史郭淮于阳溪。
<span class="c1">◎《魏延传》：建兴八年，使延西入羌中。魏后将军费瑶、雍州刺史郭淮与延战于阳溪，延大破淮等。◎《华阳国志》：丞相司马魏延、将军吴懿西入羌中，大破魏后将军费曜、雍州刺史郭淮于阳溪。延迁前军师，封南郑侯；懿左将军，高阳乡侯。</span>
徙鲁王永为甘陵王，梁王理为安平王，皆以鲁、梁在吴分界故也。

10. <span id="卷三十三·蜀书三·后主传第三-后主禅-10"></span>
九年春二月，亮复出军围祁山，始以木牛运。
<span class="c1">木牛，详见《亮传》注引《亮集》。</span>
魏司马懿、张郃救祁山。夏六月，亮粮尽退军，郃追至青封，
<span class="c1">◎《张郃传》：亮还保祁山，郃追至木门。◎《御览》引《魏末传》：亮粮尽军还，至于青封、木门。◎是青封、木门实一地也。◎《一统志》：木门山在甘肃秦州西南。《水经注》有木门谷水，北流入藉水。◎胡三省曰：木门去今天水县十里。◎弼按：唐初析上邽置天水县，仍在今秦州西也。</span>
与亮交战，被箭死。秋八月，都护李平废徙梓潼郡。
<span class="c1">◎《华阳国志》：九年春，丞相亮复出围祁山，虑粮运不继，设三策告都护李平曰：“上计断其后道，中计与之持久，下计还住黄土。”时盛夏雨水，平恐漕运不给，书白亮，宜振旅。秋八月，亮还汉中，平惧亮以运不辨见责，欲杀督运领岑述，惊问亮何故来还，又表后主言亮伪退。亮怒，表废平为民，徙梓潼，夺平子丰兵，以为从事中郎，与长史蒋琬共知居府事。◎《郡国志》：广汉郡梓潼。◎刘昭注：建安二十二年，刘备以为郡。◎《华阳国志》：建安二十二年，分广汉置梓潼郡，以霍峻为太守。◎谢鍾英曰：置郡当在建安十九年。◎《一统志》：梓潼故城，今四川绵州梓潼县治。</span>
<span class="c1">◎《汉晋春秋》曰：
<span class="c2">元本、官本“晋”作“书”，误。</span>
冬十月，江阳至江州
<span class="c2">今泸州至重庆。</span>
有鸟从江南飞渡江北，不能达，堕水死者以千数。
<span class="c2">◎赵一清曰：○《宋书·五行志》：是时诸葛亮连年动众，志吞华夏，而终死渭南，所图不遂。又诸将分争，颇丧徒旅，鸟北飞而不能达，堕水死，皆有其象也。亮竟不能过渭，又其应乎！◎弼按：此无稽之谈。</span>
</span>

11. <span id="卷三十三·蜀书三·后主传第三-后主禅-11"></span>
十年，亮休士劝农于黄沙。
<span class="c1">◎元本、冯本“劝”作“勤”，误。◎《水经·沔水注》：汉水又东，黄沙水左注之。水北出远山，山谷邃险，人迹罕交。溪曰五丈溪，水侧有黄沙屯，诸葛亮所开也。其水南注汉水。◎《舆地纪胜》：沔县东有青阳峡，黄沙水所出。◎《方舆纪要》卷五十六：黄沙戍在汉中府褒城县南五十里，今为黄沙驿，栈道至此始出险就平。◎《汉中府志》：黄沙河在沔县东四十里，源出云濛山，南至褒城界入汉。</span>
作流马木牛毕，教兵讲武。
<span class="c1">流马，详见《亮传》注引《亮集》。</span>

12. <span id="卷三十三·蜀书三·后主传第三-后主禅-12"></span>
十一年
<span class="c1">是年，魏青龙元年。</span>
冬，亮使诸军运米，集于斜谷口，治斜谷邸阁。
<span class="c1">◎邸阁，储量之所也。详见《魏志·王基传》。◎《通鉴》：息民休士，三年而后用之。◎胡三省曰：明年，亮出斜谷。所谓三年者，通自再攻祁山之后至是，凡三年也。◎冯本“阁”作“閤”。◎沈家本曰：○当作“阁”。○《史记·高纪》：去辄烧绝栈道。○《索隐》：栈道，阁道也。崔浩云：险绝之处，傍凿山岩而施版，筑为阁。○若“閤”字，乃门旁户，与此异义。◎弼按：沈说当作“阁”，是。惟邸阁与阁道为两事，不可不辨。</span>
是岁，南夷刘胄反，将军马忠破平之。
<span class="c1">详见《张翼传》。</span>

13. <span id="卷三十三·蜀书三·后主传第三-后主禅-13"></span>
十二年春二月，亮由斜谷出，始以流马运。秋八月，亮卒于渭滨。
<span class="c1">◎《华阳国志》：亮从斜谷道出武功，据五丈原，与司马宣王对于渭南，分兵屯田，耕者杂于渭滨居民之间，百姓安堵，军无私焉。秋八月，亮疾病，卒于军，时年五十四。还葬汉中定军山，谥曰忠武侯。</span>
征西大将军魏延与丞相长史杨仪争权，不和；举兵相攻。延败走，斩延首。仪率诸军还成都，大赦。
<span class="c1">◎详见《魏延传》、《杨仪传》、《费祎传》。◎《华阳国志》：亮既恃延勇猛，又惜仪筹画，不能偏废，为作《甘戚论》，二子不感。延常举刃拟仪，费祎和解，终亮之世，尽其器用。</span>
以左将军吴壹为车骑将军，假节督汉中；以丞相留府长史蒋琬为尚书令，总统国事。

14. <span id="卷三十三·蜀书三·后主传第三-后主禅-14"></span>
十三年春正月，中军师杨仪废徙汉嘉郡。
<span class="c1">汉嘉郡，见《先主传》章武二年。</span>
夏四月，进蒋琬位为大将军。
<span class="c1">◎《华阳国志》：十三年，拜尚书令蒋琬为大将军，领益州刺史，以费祎为尚书令，侍郎董允兼虎贲中郎将，统宿卫兵。军师杨仪自以年宦在琬前，更处琬下，怨望，废徙汉嘉。吴以亮卒，增巴丘守，蜀亦益白帝军。</span>

15. <span id="卷三十三·蜀书三·后主传第三-后主禅-15"></span>
十四年夏四月，后主至湔，
<span class="c1">◎《华阳国志》：文翁为蜀守，穿湔江口，溉灌繁田千七百顷。</span>
<span class="c1">◎臣松之案：湔，县名也，属蜀郡。音翦。</span>
登观阪，看汶水之流，
<span class="c1">◎《水经·江水注》：江水又迳汶江道，汶出徼外岷山西玉轮坂下而南行，又东迳其县而东注于大江。故苏代告楚曰“蜀地之甲，浮船于汶，乘夏水而下江，五日而至郢”，谓是水也。又有湔水入焉江水，又历都安县。李冰作大堰于此，俗谓之都安大堰，亦曰湔堰，又谓之金堤。左思《蜀都赋》云“西踰金堤”者也。诸葛亮北征，以此堰农本，国之所资，以征丁千二百人主护之。有堰官。益州刺史皇甫晏至都安，屯观坂，从事何旅曰：“今所安营，地名观坂，上观下反，〖一作“自上观下，反上之象”。〗其征不祥。不从，果为牙门张和所杀。◎胡三省曰：○湔，即汉之湔氐道，属蜀郡。汶水，即岷江水也。岷江出氐道西徼外岷山，东流历都安县。○沈约曰：县，蜀所立。○《水经注》：都安县有陶关，蜀守李冰作大堰于此，谓之湔塴，亦曰湔堰。观坂在其上。○《晋书音义》：汶，读与岷同。○诸葛亮既没，汉主游观，莫之敢止。◎潘眉曰：汶，即“岷”字，《说文》作“ ”，《汉志》作“崏”，即“ ”字之省，又省作“岷”，隶又改“汶”，与青州朱虚、（菜）〈莱〉芜二汶音文者自别。◎杨守敬《水经注疏要删补遗》卷三十三云：○杨升庵曰：岷江“岷”字，《说文》作“ ”，省作“岷”，汉人隶书作“汶”。《史记》“冉駹为汶山郡”，司马温公《类篇》曰“汶，音岷”。据《史记》注引《禹贡》“岷嶓既艺”及“岷山之阳”、“岷山导江”，皆作“汶”，盖古字通用。是岷江即汶江。骊氏于岷江之西，别出汶水，盖因《汉志》泯、汶分出，故依志释之。是岷与汶为二矣，非也。◎洪亮吉曰：湔，汉旧县。◎谢鍾英曰：○两汉志无湔县，系桓、灵后所置。○《蜀后主传》：后主至湔，登观坂，看汶水之流。○裴松之注：湔，县名也，属蜀郡。○《水经注》：即都安县。○《方舆纪要》：都安故城，今灌县东二十里。○胡三省谓即汉湔氐道。○今考湔氐道在松潘厅蜀汶山郡地，与湔县相隔，胡说非是。洪氏谓湔汉旧县，盖为胡说所误。◎又曰：○都安，沈《志》“蜀立，属汶山”，《舆地广记》“蜀置都安县，属汶山郡”。○鍾英按：《水经注》“皇甫晏至都安，屯观坂”，与《蜀志》“后主至湔，登观坂”之文合。准其地望，都安与湔，实为一地。《晋志》蜀都无湔县，汶山郡有都安，是湔县改名都安，移属汶山，非蜀汉复立都安县。县易虚设，地不能诬。按之于图，沈《志》之误自见。《舆地广记》因沈《志》而为之说，不足辨也。◎杨守敬《水经注疏要删》卷三十三云：都安，《宋志》“蜀立，属汶山郡”，《蜀志》“后主至湔，登观坂，看汶水之流”，裴注“湔，县名，属蜀郡”。观皇甫晏至都安，屯观坂，则都安即湔，湔是地名，〖以湔水名。〗非县名。裴氏误也。县名都安，《宋志》可据。◎姚范曰：此即蜀汉之都安县，唐之导江，今之灌县也。若汉之湔氐道，今之松潘矣。扬雄《蜀都赋》“湔山岩岩，观上岑嵓”，观坂即观上也。◎何焯曰：大书此事，讥其不恤国事，盘游于外，自此始也。后不书者，不可谏，则不足讥。◎刘咸炘曰：此等岂可尽书，自当止书其始，非以不可谏也。◎弼按：汶水即岷江，潘、杨二说均是。胡注以湔为湔氐道，诚误，姚、谢说是。惟谢氏以都安为湔县改名，亦误。案两汉志、晋、宋志、《水经注》，俱无湔县。《华阳国志》亦云“大江自湔堰下至犍为，有五津”，亦无湔县之名。以湔为县，殆为裴注之误。◎《一统志》：观坂在今成都府灌县西。都安堰亦曰湔堰，亦曰犍尾堰，亦在灌县西。◎《方舆纪要》云：湔堰即离堆。◎《汉书·沟洫志》：蜀守李冰凿离，避沫水之害，穿二江成都中。◎晋灼曰：，古“堆”字。，岸也。◎师古曰：沫水出蜀西南徼外，东南入江。◎后主之登观坂，或疑为考究水利，似不尽如胡、何所云。不知《谯周传》云“后主颇出游观，增光声乐”，即指此事也。</span>
旬日还成都。徙武都氐王苻健及氐民四百余户于广都。
<span class="c1">◎《郡国志》：蜀郡广都。◎扬雄《蜀本纪》：蜀王本治广都之樊乡，后徙成都。蜀以成都、新都、广都为三都，号名城。◎《华阳国志》：广都在郡西三十里，有盐井鱼田之饶。◎《一统志》：广都故城有二，一在华阳县东南，一在双流县东南。◎据章怀注，参考岑彭、吴汉传，汉县当在府东南江北岸。据《寰宇记》、《续通典》，汉县又当在今双流县界。◎《华阳国志》：武都氐王苻健请降，将军张尉迎，过期不至。大将军琬忧之，牙门将巴西张嶷曰：“健求附款，至必无返滞。闻健弟狡，不能同功，各将乖离，是以稽耳。”健弟果叛就魏，健率四百家随尉居广都县。◎胡三省曰：○以此观之，诸氐固先有苻姓矣，不待蒲坚以背文草付之祥乃姓苻也。○杜佑曰：氐者，西戎别种。汉武帝开武都郡，排其种人，分窜山谷，或在上禄，或在河陇左右。魏令夏侯渊讨叛氐阿贵、千万等，后因拔弃汉中，遂徙武都之种于秦川，是曰杨氏。苻坚之先，是曰苻氐。杨氐、苻氐同出略阳，世为婚姻。</span>

16. <span id="卷三十三·蜀书三·后主传第三-后主禅-16"></span>
十五年
<span class="c1">魏景初元年。</span>
夏六月，皇后张氏薨。
<span class="c1">◎《华阳国志》云：谥曰敬哀。是岁，车骑将军吴懿卒，以王平领汉中太守，代懿督汉中事。懿从弟班，汉大将军何进官属吴匡之子也，名常亚懿，官至骠骑将军。时南郡辅匡元弼、零陵刘邕南和，官亦至镇南将军，颍川袁綝、南郡高翔至大将军，綝征西将军。</span>

17. <span id="卷三十三·蜀书三·后主传第三-后主禅-17"></span>
延熙元年春正月，立皇后张氏。
<span class="c1">◎敬哀皇后妹。◎赵一清曰：时左将军向朗行丞相事，见后主张皇后册文。</span>
大赦，改元。立子璿为太子，子瑶为安定王。
<span class="c1">◎《华阳国志》：以典学从事巴西谯周为太子家令，梓潼李譔为仆射，皆名儒也。</span>
冬十一月，大将军蒋琬出屯汉中。
<span class="c1">是年，诏琬屯住汉中，又命开府，见《琬传》。</span>

18. <span id="卷三十三·蜀书三·后主传第三-后主禅-18"></span>
二年春三月，进蒋琬位为大司马。
<span class="c1">◎杭世骏曰：○《古今刀剑录》曰：后主禅延熙二年造一大剑，长一丈二尺，镇剑口山。往往人见光辉，后人求之不获。</span>

19. <span id="卷三十三·蜀书三·后主传第三-后主禅-19"></span>
三年
<span class="c1">魏正始元年。</span>
春，使越巂太守张嶷平定越巂郡。
<span class="c1">详见《嶷传》。越巂郡，见前建兴元年注。</span>

20. <span id="卷三十三·蜀书三·后主传第三-后主禅-20"></span>
四年冬十月，尚书令费祎至汉中，与蒋琬咨论事计，岁尽还。

21. <span id="卷三十三·蜀书三·后主传第三-后主禅-21"></span>
五年春正月，监军姜维督偏军，
<span class="c1">◎胡三省曰：蜀诸军时皆属蒋琬，姜维所领偏军耳。</span>
自汉中还屯涪县。
<span class="c1">◎涪，见《刘璋传》。◎《华阳国志》：大司马琬以丞相亮数入秦川，不克。欲顺沔东下，征三郡，朝臣咸以为不可。安南将军马忠自建宁还朝，因至汉中，宣诏旨于琬，琬亦连疾动，辍计。迁忠镇南大将军，封彭乡侯。</span>

22. <span id="卷三十三·蜀书三·后主传第三-后主禅-22"></span>
六年冬十月，大司马蒋琬自汉中还，住涪。
<span class="c1">◎《华阳国志》：琬上疏曰：“臣既闇弱，加婴疾疹，奉辞六年，规方无成，夙夜忧惨。今魏跨带九州，除之未易，如东西掎角，但当蚕食。然吴期二三，连不克果。辄与费祎、马忠议，以为凉州胡塞之要，宜以姜维为凉州刺史，衔持河右。今涪水路四通，惟急是赴；东北之便，应之不难。”冬十月，琬还镇涪，以王平为镇北大将军，督汉中事；姜维镇西大将军，凉州刺史迁江州；都督邓芝车骑将军。</span>
十一月，大赦。以尚书令费祎为大将军。

23. <span id="卷三十三·蜀书三·后主传第三-后主禅-23"></span>
七年春闰二月，
<span class="c1">宋本作“闰月”，误。</span>
魏大将军曹爽、夏侯玄等向汉中，镇北大将军王平拒兴势围，
<span class="c1">兴势在今陕西汉中府洋县北二十里，详见《夏侯渊传》、《曹爽传》。</span>
大将军费祎督诸军往赴救，魏军退。
<span class="c1">◎详见《王平传》。◎《通鉴》：费祎进据三岭，以截爽。爽争险苦战，仅乃得过，失亡甚众，关中为之虚耗。</span>
夏四月，安平王理卒。秋九月，祎还成都。
<span class="c1">◎《华阳国志》：大司马琬以病故，让州职于费祎、董允，以是祎领益州刺史，允守尚书令。于时蜀人以诸葛亮、蒋、费及允为四相，一号四英。宦人黄皓便僻佞慧，畏允不敢为非。后主欲采择，允曰：“妃后之数，不可过十二。”</span>

24. <span id="卷三十三·蜀书三·后主传第三-后主禅-24"></span>
八年秋八月，皇太后薨。
<span class="c1">吴太后也。《通鉴》作“甘太后”，胡注已证误。</span>
十二月，大将军费祎至汉中，行围守。
<span class="c1">◎胡三省曰：魏延镇汉中，实兵诸围以御敌，所谓围守也。</span>

25. <span id="卷三十三·蜀书三·后主传第三-后主禅-25"></span>
九年夏六月，费祎还成都。秋，大赦。冬十一月，大司马蒋琬卒。
<span class="c1">◎《华阳国志》：中书令董允亦卒。◎弼按：琬、允传均同。《通鉴》均系于魏正始六年，即蜀延熙八年，误。◎何焯曰：董允亦卒于是年，蜀内外之政始坏。</span>
<span class="c1">◎《魏略》曰：琬卒，禅乃自摄国事。
<span class="c2">◎《华阳国志》：超迁蜀郡太守南阳吕乂为尚书令，进姜维为卫将军。维出陇西，与魏将军郭淮、夏侯霸战，克之。◎郝经曰：后主即位，年已十七，使诸葛亮南征北伐，故亮言当亲贤而远小人，若犹未听政，亮其为是言哉！《魏略》之言，殆不其然。◎林国赞曰：《费祎传》称琬卒祎颛政，后主仍未自摄国事也。《魏略》出敌国传闻，失之。</span>
</span>

26. <span id="卷三十三·蜀书三·后主传第三-后主禅-26"></span>
十年，凉州胡王白虎文、治无戴等率众降，
<span class="c1">◎胡三省曰：据《姜维传》，则白虎文与治无戴二人也。《魏志》“曹真讨破叛胡治元多”，盖诸胡有治姓也。</span>
卫将军姜维迎逆安抚，居之于繁县。
<span class="c1">◎《郡国志》：蜀郡繁。◎《旧唐志》：刘禅时加“新”字。◎《寰宇记》：后主居凉州降人于繁县，而移繁县户于新繁。◎《一统志》：繁县故城，在成都府新繁县东北。◎《旧唐志》、《寰宇记》皆非，盖迁治或在蜀汉时，改名在后周时耳。</span>
是岁，汶山平康夷反，
<span class="c1">◎范《书·西南夷传》：冉駹夷者，武帝所开。元鼎六年，以为汶山郡。至地节三年，夷人以立郡赋重，宣帝乃省并蜀郡为北部都尉。灵帝时，复分蜀郡北部都尉为汶山郡。◎本志《陈震传》：震随先主入蜀，为蜀郡北部都尉，因易郡名，为汶山太守。◎盖自灵帝置郡后，不知何时复合为蜀郡北部都尉，至蜀汉又复分置为郡也。◎谢鍾英、王先谦说辞同。◎杨守敬曰：后汉立郡，旋废省也。◎《水经·江水注》：湔水出绵虒道，亦曰绵虒县之玉垒山。县即汶山郡治，刘备之所置也。◎互见《陈震传》。◎《郡国志》：蜀郡绵虒道。◎邹安鬯曰：绵虒道，今四川茂州汶川县西。◎洪亮吉曰：平康盖蜀汉时立。◎周济曰：平康，在今四川松潘厅西南百五十里。</span>
维往讨，破平之。
<span class="c1">◎郝经《续后汉书》：帝数出游观，增光声乐，太子家令谯周谏，不听。</span>

27. <span id="卷三十三·蜀书三·后主传第三-后主禅-27"></span>
十一年夏五月，大将军费祎出屯汉中。秋，涪陵属国民夷反，
<span class="c1">◎《郡国志》：巴郡涪陵。◎《华阳国志》：建安六年，三巴既分，于是涪陵谢本白刘璋，求以丹兴、汉发二县为郡。初以为巴东蜀国，后遂为涪陵郡。◎又云：涪陵郡，巴之南鄙，汉后恒有都尉守之。东接巴东，南接武陵，西接牂柯，北接巴郡。土地山险水滩，人戆勇，多獽蜑之民。汉时，赤甲军常取其民。蜀丞相亮亦发其劲卒三千人为连弩士，遂移家汉中。◎又云：涪陵县，郡治。◎胡三省曰：○涪陵县，汉属巴郡，蜀分置涪陵郡。○宋白曰：蜀先主以地控江源，于此立涪陵郡，领汉平、汉葭二县。〖◎弼按：当作“汉发”。〗○《四夷县道记》云：故城在蜀江之南，涪江之西。◎洪亮吉曰：○涪陵郡，汉建安六年刘璋分巴郡置。○《水经注》：魏武分巴郡为涪陵郡。○《寰宇记》：谢本以涪陵广大，白州牧刘璋，分置丹兴、汉发二县，璋又分涪陵立永宁县，合四县置属国都尉，治涪陵。蜀先主改为涪陵郡。○盖创始于璋，先主特改郡名耳。◎说或近之。杨守敬《水经注疏要删》说同。◎朱谋玮曰：○《晋书·地理志》：蜀置涪陵郡。○《水经》云魏武分，所未详也。◎全祖望曰：《晋志》又云涪陵是刘璋置，刘璋之末，巴郡入于张鲁，鲁降曹氏，更入魏，魏或尝立涪陵郡，未可知也。◎弼按：洪、朱、全三说皆据《水经》云魏武分巴郡为涪陵郡。然案《水经》此语，见《延江水注》，其原文云“涪陵水出县东，故巴之南鄙，王莽更名巴亭，魏武分邑立为涪陵郡。公孙述击张堪小别江，即此水也”，据《水经》此注，“魏武”当为“光武”之讹。按上下文皆为光武时事，洪、朱、全三家似皆未细审也。◎《一统志》：涪陵故城，今四川酉阳州彭水县治。</span>
车骑将军邓芝往讨，
<span class="c1">监本“芝”作“艾”，误。</span>
皆破平之。
<span class="c1">◎详见《芝传》。◎《华阳国志》：十一年，镇北将军王平卒，以中监军胡济为骠骑将军，代平督汉中事。</span>

28. <span id="卷三十三·蜀书三·后主传第三-后主禅-28"></span>
十二年
<span class="c1">魏嘉平元年。</span>
春正月，魏诛大将军曹爽等，右将军夏侯霸来降。夏四月，大赦。秋，卫将军姜维出攻雍州，不克而还。将军句安、李韶降魏。
<span class="c1">详见《魏志·陈泰传》、《郭淮传》。《泰传》“李韶”作“李歆”。</span>

29. <span id="卷三十三·蜀书三·后主传第三-后主禅-29"></span>
十三年，姜维复出西平，
<span class="c1">西平，今甘肃西宁府西宁县治，详见《魏志·武纪》建安十九年。《维传》复出西平在十二年。</span>
不克而还。

30. <span id="卷三十三·蜀书三·后主传第三-后主禅-30"></span>
十四年夏，大将军费祎还成都。冬，复北驻汉寿。
<span class="c1">◎汉寿即葭萌，见《刘璋传》，互见《魏志·齐王纪》嘉平五年。◎胡三省曰：葭萌县，汉属广汉郡，蜀先主改曰汉寿县，属梓潼郡。</span>
大赦。

31. <span id="卷三十三·蜀书三·后主传第三-后主禅-31"></span>
十五年，吴王孙权薨。
<span class="c1">◎《华阳国志》：吴主孙权薨，子亮立，来告赴，如古义也。◎何焯曰：不书“吴主”，书“吴王”，恐字误。◎周寿昌曰：不书“殂”而书“薨”，是仍以王之例待之，“王”字非误也。◎弼按：后文景耀元年“吴孙綝废其主亮”。“王”当作“主”，传写之讹。</span>
立子琮为西河王。
<span class="c1">◎《华阳国志》：命大将军祎开府。尚书令吕乂卒，以侍中陈袛守尚书令。◎弼按：《吕乂传》乂卒在延熙十四年，《通鉴》同，常《志》误。</span>

32. <span id="卷三十三·蜀书三·后主传第三-后主禅-32"></span>
十六年春正月，大将军费祎为魏降人郭循所杀于汉寿。
<span class="c1">详见《魏志·齐王纪》嘉平四年，“郭循”作“郭脩”。</span>
夏四月，卫将军姜维复率众围南安，
<span class="c1">南安郡治豲道，今甘肃巩昌府陇西县东北，渭水北。详见《魏志·武纪》建安十九年。</span>
不克而还。
<span class="c1">◎《华阳国志》：费祎承诸葛亮之成规，故能邦家和壹。自祎殁后，阉官秉权，姜维自负才兼文武，谓自陇以西可制，而有祎常裁制，至是无祎，屡出师旅，功绩不立，政刑失措矣。</span>

33. <span id="卷三十三·蜀书三·后主传第三-后主禅-33"></span>
十七年
<span class="c1">魏正元元年。</span>
春正月，姜维还成都。大赦。夏六月，维复率众出陇西。冬，拔狄道、河间、临洮三县民，
<span class="c1">◎官本《考证》曰：河间，当作“河关”，《姜维传》误同。◎《郡国志》：凉州陇西郡狄道、临洮、河关。◎《一统志》：狄道故城，今甘肃兰州府狄道州西南。临洮故城，今甘肃巩昌府岷州治。河关故城，今兰州府河州西北。◎胡三省曰：河间，当作“河关”。河关县前汉属金城郡，后汉属陇西郡。以地理考之，河关、临洮在狄道西，姜维自狄道西拔河关、临洮，意欲收魏之边县以自广耳。◎弼按：临洮在狄道南，河关在狄道西北。</span>
居于绵竹、繁县。
<span class="c1">◎绵竹，见《刘焉传》。繁县，见前延熙十年。◎《华阳国志》：维复出陇西，魏狄道长李简举县降。维围襄武，魏大将军徐质救之。是岁，魏帝齐王废，高贵乡公即位。◎《通鉴》：汉姜维自狄道进拔河间、临洮，将军徐质与战，杀其荡寇将军张嶷，汉兵乃还。◎详见《张嶷传》、《姜维传》。</span>

34. <span id="卷三十三·蜀书三·后主传第三-后主禅-34"></span>
十八年春，姜维还成都。夏，复率诸军出狄道，与魏雍州刺史王经战于洮西，
<span class="c1">洮水之西也。</span>
大破之。经退保狄道城，维却住钟题。
<span class="c1">◎《邓艾传》“题”作“提”。钟提在狄道西。◎《华阳国志》：十八年，维复议出征，征西大将军张翼廷争，不听。维出狄道，大破王经于洮西，经众死数万，退保狄道城。翼曰：“可矣，不宜进。或毁此成功，为蛇画足。”维必进，魏征西将军陈泰救狄道，维退住钟题。◎详见《陈泰传》。</span>

35. <span id="卷三十三·蜀书三·后主传第三-后主禅-35"></span>
十九年
<span class="c1">魏甘露元年。</span>
春，进姜维位为大将军，督戎马，与征西将军胡济期于上邽，
<span class="c1">宋本“征西”作“镇西”，是，《姜维传》亦作“镇西”，《通鉴》同。是时征西为张翼也。上邽在今甘肃秦州东南四十里，详见《邓艾传》。</span>
济失誓不至。
<span class="c1">《华阳国志》“誓”作“期”，《通鉴》同。</span>
秋八月，维为魏大将军邓艾所破于上邽，
<span class="c1">艾是时为安西将军，“大”字疑衍。</span>
维退军，还成都。
<span class="c1">◎详见《邓艾传》。◎《华阳国志》：维大为魏将邓艾所破，死者众，士庶由是怨维，而陇以西亦无宁岁。冬，维还，谢过引负，求自贬削。于是以维为后将军，行大将军事。</span>
是岁，立子瓒为新平王。大赦。

36. <span id="卷三十三·蜀书三·后主传第三-后主禅-36"></span>
二十年，闻魏大将军诸葛诞据寿春以叛，
<span class="c1">诞时为征东大将军，疑“军”字衍。</span>
姜维复率众出骆谷，
<span class="c1">骆谷在今陕西西安府盩厔县西南，详见《魏志·陈留王纪》景元四年及《曹爽传》、《钟会传》。</span>
至芒水。
<span class="c1">◎胡三省曰：○《水经注》：骆谷水出郿坞东南山骆谷，北流迳长城西，又北流注于渭，渭水又东，芒水从南来注之。水出南山芒谷北，迳盩厔县竹圃中。又北流注于渭。○予按：骆谷在今洋州真符县，屈回八十里，凡八十四盘。◎吴熙载曰：芒水在骆谷水之东。</span>
是岁，大赦。

37. <span id="卷三十三·蜀书三·后主传第三-后主禅-37"></span>
景耀元年，
<span class="c1">魏甘露三年。</span>
姜维还成都。
<span class="c1">◎《华阳国志》：维以诞破，退还成都，复拜大将军。</span>
史官言景星见，
<span class="c1">◎周寿昌曰：“史官言景星见”，是蜀有史官矣，或但纪祲祥，明占验，而于一国君臣治乱之迹、典章文物之大，未遑纪载，故后世以蜀无史官为诸葛讥也。</span>
于是大赦，改年。宦人黄皓始专政。
<span class="c1">◎《华阳国志》：黄皓与尚书令陈祗相表里，始豫政。皓自黄门丞至今年为奉车骑尉、中常侍。姜维虽班在祗右，权任不如。蜀人无不追思董允者。时兵车久驾，百姓疲弊，太中大夫谯周著《仇国论》，言可为文王，难为汉祖，人莫察焉。姜维议退据汉、乐二城。◎何焯曰：皓专政五年而国亡。</span>
吴大将军孙綝废其主亮，立琅邪王休。
<span class="c1">◎《华阳国志》：吴大臣废其主亮，立孙休，来告难，如同盟也。</span>

38. <span id="卷三十三·蜀书三·后主传第三-后主禅-38"></span>
二年夏六月，立子谌为北地王，恂为新兴王，虔为上党王。
<span class="c1">◎《二主妃子传》注引孙盛《蜀世谱》“恂”作“询”，“虔”作“璩”。◎《华阳国志》：以张翼为左车骑将军，廖化为右车骑将军，阎宇为右卫大将军。陈祗卒，谥曰忠侯。祗上希主指，下接阉宦，后主甚善焉。以董厥为尚书令。</span>

39. <span id="卷三十三·蜀书三·后主传第三-后主禅-39"></span>
三年
<span class="c1">魏景元元年。</span>
秋九月，追谥故将军关羽、张飞、马超、庞统、黄忠。
<span class="c1">◎《华阳国志》：追谥故前将军关羽曰壮缪侯，车骑将军张飞曰桓侯，骠骑将军马超曰威侯，军师庞统曰靖侯，后将军黄忠曰刚侯。是岁，魏帝高贵乡公卒，常道乡公即帝位。◎蒋超伯曰：《华阳国志》书法极为微婉，如勋臣补谥之迟，佞臣得谥之速，牵连书之，其失自见。</span>

40. <span id="卷三十三·蜀书三·后主传第三-后主禅-40"></span>
四年春三月，追谥故将军赵云。
<span class="c1">◎《华阳国志》：追谥故镇军赵云曰顺平侯。拜丞相亮子武乡侯瞻中都护、卫将军。迁董厥辅国大将军，与瞻辅政。以樊建守尚书令。自瞻、厥用事，黄皓秉权，无能正矫者。</span>
冬十月，大赦。

41. <span id="卷三十三·蜀书三·后主传第三-后主禅-41"></span>
五年春正月，西河王琮卒。是岁，姜维复率众出侯和，
<span class="c1">侯和，今甘肃洮州厅南洮水之南，见《魏志·陈留王纪》景元三年。</span>
为邓艾所破，还住沓中。
<span class="c1">◎沓中，在今洮州西南西倾山之南，见《魏志·陈留王纪》景元四年。◎《华阳国志》：姜维恶皓之恣擅，启后主，欲杀之。后主敕皓诣维陈谢。维诱皓求沓中种麦，以避内逼。皓协比阎宇，欲废维树宇。故维惧不敢还。◎赵一清曰：景耀五年，宫中大树无故自折，此蜀亡之验事，见《杜琼传》。</span>

42. <span id="卷三十三·蜀书三·后主传第三-后主禅-42"></span>
六年夏，魏大兴徒众，命征西将军邓艾、镇西将军钟会、雍州刺史诸葛绪数道并攻。
<span class="c1">详见《邓艾传》、《钟会传》、《姜维传》。</span>
于是遣左右车骑将军张翼、廖化、辅国大将军董厥等拒之。
<span class="c1">董厥附《诸葛亮传》。</span>
大赦。改元为炎兴。
<span class="c1">◎魏景元四年。◎赵一清曰：○《宋书·五行志》：炎兴元年，蜀地震，此黄皓见任之应。是冬，蜀亡。</span>
冬，邓艾破卫将军诸葛瞻于绵竹。用光禄大夫谯周策，降于艾，奉书曰：“限分江、汉，遇值深远，阶缘蜀土，
<span class="c1">宋本“阶”作“偕”。</span>
斗绝一隅，干运犯冒，渐苒历载，遂与京畿攸隔万里。每惟黄初中，文皇帝命虎牙将军鲜于辅，宣温密之诏，申三好之恩，开示门户，大义炳然，而否德暗弱，窃贪遗绪，俯仰累纪，未率大教。天威既震，人鬼归能之数，
<span class="c1">◎官本《考证》曰：此句上下疑有阙文。</span>
怖骇王师，神武所次，敢不革面，顺以从命！辄敕群帅投戈释甲，官府帑藏一无所毁。百姓布野，余粮栖亩，以俟后来之惠，全元元之命。伏惟大魏布德施化，宰辅伊、周，含覆藏疾。谨遣私署侍中张绍、光禄大夫谯周、驸马都尉邓良奉赍印缓，请命告诚，敬输忠款，存亡敕赐，惟所裁之。舆榇在近，不复缕陈。”是日，北地王谌伤国之亡，先杀妻子，次以自杀。
<span class="c1">◎《汉晋春秋》曰：后主将从谯周之策，北地王谌怒曰：“若理穷力屈，祸败必及，便当父子君臣背城一战，同死社稷，以见先帝可也。”后主不纳，遂送玺缓。是日，谌哭于昭烈之庙，先杀妻子，而后自杀，左右无不为涕泣者。
<span class="c2">◎胡三省曰：曾谓庸禅有子如此乎！◎郝经曰：呜呼！亲王义兼臣子，国有难，犹当死义，以先诸臣，先王所以封建宗子，而故维城也。西汉之亡，独刘更生谆谆劝诫，晻暧而卒。其余诸侯称说符命，劝进于莽者以千数。故莽晏然盗国，坐追虞、黄，未闻一人独不从而死之也。东汉之亡，封国亦既尽除，堕妊祝胤，刘氏无噍类。故操、丕居然为西伯、舜、禹，未闻一人独从容就义而死之也。惟朔易一遐孤与隆中一草茅士，素无封爵，不阶尺土一民，万折而与操争，肉薄血并者三十余年，力竭而继之以死。及其遂亡，昭烈之一孙、孔明之一子及孙慨然赴义，与国俱灭，巍巍义烈，高视两京，五百年所无有也。壮哉谌也！后主为有愧矣。勇哉尚也！过夫瞻矣。◎《通鉴辑览》曰：北地王慷慨捐躯，凛凛有生气。刘禅犁牛，固不足论。姜维以下诸将士，平日咸以恢复自命，乃俱闻风而靡，无复具人心者，不啻谯周鬻国，罪不容诛矣。</span>
</span>
绍、良与艾相遇于雒县。
<span class="c1">◎雒，见《刘焉传》。◎胡三省曰：雒县属广汉郡，西南至成都八十余里。◎周寿昌曰：《华阳国志》载劝降是谯周，而遣使则为张绍、邓良二人，无周名。观“绍、良与艾相遇”语，则常《志》为信。</span>
艾得书，大喜，
<span class="c1">先主攻雒且一年，攻成都数十日。今艾不攻而禅降，宜其大喜也。</span>
即报书，
<span class="c1">◎王隐《蜀记》曰：艾报书云：“王纲失道，群英并起，龙战虎争，终归真主，此盖天命去就之道也。自古圣帝，爰逮汉、魏，受命而王者，莫不在乎中土。河出《图》，洛出《书》，圣人则之，以兴洪业，其不由此，未有不颠覆者也。隗嚣凭陇而亡，
<span class="c2">◎范《书·隗嚣传》：建武六年，隗嚣据陇、坻，公孙述以嚣为朔宁王。九年，嚣死，子纯为王。明年，纯降。</span>
公孙述据蜀而灭，
<span class="c2">◎范《书·公孙述传》：建武元年，公孙述僭号，号成家。十二年，吴汉克成都，灭之。</span>
此皆前世覆车之鉴也。圣上明哲，宰相忠贤，将比隆黄轩，侔功往代。衔命来征，思闻嘉响，果烦来使，告以德音，此非人事，岂天启哉！昔微子归周，实为上宾，君子豹变，义存《大易》，来辞谦冲，以礼舆榇，皆前哲归命之典也。全国为上，破国次之，自非通明智达，何以见王者之义乎！”禅又遣太常张峻、益州别驾汝超受节度，遣太仆蒋显有命敕姜维。又遣尚书郎李虎送士民簿，领户二十八万，男女口九十四万，带甲将士十万二千，吏四万人，
<span class="c2">◎赵一清曰：○《通典》云：魏武据中原，刘备割巴蜀，孙权尽有江东之地。三国鼎立，战争不息。刘备章武元年，有户二十万，男女口九十万。及平蜀，得户二十八万，口九十四万，带甲将士十万二千，吏四万，通计户九十四万三千四百二十三，口五百三十七万二千二百八十一。除平蜀所得，当时魏氏唯有户六十六万三千四百二十三，有口四百四十三万二千八百八十一。○一清案：《续郡国志》注云景元四年，与蜀通计民户九十四万三千四百二十三，口五百三十七万二千八百九十一人。◎姚范曰：以《续汉志》考之，但以巴、蜀二郡校之，此已不足当其一郡之户口，毋论兼余郡矣。又《晋志》“章武时户二十万，男女口九十万”，考晋时梁州户七万六千三百，益州户十四万九千三百，宁州户八万三千。◎杭世骏曰：《通典》云蜀刘禅炎兴元年，则魏常道乡公景元四年，岁次癸未，是岁魏灭蜀。至晋武帝太康元年，岁次庚子，凡十八年，户增九十八万六千三百八十一，口增八百四十九万九百八十二。则当三国鼎峙之时，天下通计户百四十七万三千四百三十三，口七百六十七万二千八百八十一。以奉三主，斯以勤矣。</span>
米四十余万斛，金银各二千斤，锦绮彩绢各二十万匹，余物称此。
<span class="c2">◎何焯曰：蜀穷匮至此，固难以支久矣。◎姚范曰：先主入蜀，赐葛相、法孝直、关、张四人金各五百斤、银千斤、钱五千万、锦千匹，其余颁赐各有差，可知当时蜀土之饶。</span>
</span>
遣绍、良先还。艾至城北，后主舆榇自缚，诣军垒门。
<span class="c1">◎《通鉴》作“面缚舆榇诣军门”。◎胡三省曰：○杜预云：面缚，缚手于后，唯见其面也。○榇，棺也，示将受死。后主时年四十八。◎弼按：后主年十七即位，在位四十一年，时年五十八。胡注云“四十八”，误。</span>
艾解缚焚榇，延请相见。
<span class="c1">◎《晋诸公赞》曰：刘禅乘骡车诣艾，不具亡国之礼。</span>
因承制拜后主为骠骑将军。诸围守悉被后主敕，
<span class="c1">◎胡三省曰：围守，即魏延所置汉中诸围之守兵也。</span>
然后降下。
<span class="c1">◎或曰：见士犹有战心也。◎弼按：○《姜维传》：寻被后主敕令，乃投戈放甲，诣会于涪军前，将士咸怒，拔刀斫石。○《华阳国志》：军士莫不奋激，以刃斫石。◎胡三省曰：汉先主以献帝建安十九年得蜀，魏文帝黄初二年即帝位，传二世，四十三年而亡。</span>
艾使后主止其故宫，身往造焉。资严未发，
<span class="c1">◎潘眉曰：汉避明帝讳庄，凡“装”字亦改作“严”。“庄”、“装”同字也。《吴汉传》“办严上道”，章怀注“严即装也”，《陈纪传》“不复办严”，章怀注“严，读曰装也”，惟许靖与曹公书“复共严装，欲北上荆州”，彼“严”字作治字解，与兹不同。</span>
明年春正月，艾见收。钟会自涪至成都作乱。会既死，蜀中军众钞略，死丧狼籍，数日乃安集。

43. <span id="卷三十三·蜀书三·后主传第三-后主禅-43"></span>
后主举家东迁，
<span class="c1">◎沈家本曰：《御览》下有“在位凡四十年”六字，疑是注文佚去。</span>
既至洛阳，策命之曰：“惟景元五年三月丁亥。皇帝临轩，使太常嘉命刘禅为安乐县公。
<span class="c1">◎安乐，今顺天府顺义县西南，详见《魏志·明纪》景初二年。◎《华阳国志》卷二云：上庸郡安乐县，咸熙元年为公国，封刘后主也。◎又卷十一：安乐思公世子早没，次子宜嗣，而思公立所爱者，文立谏之，不纳。及爱子立，骄暴。二州人士皆欲表废。立止之曰：“彼自暴其一门，不及百姓。当以先公故得尔也。”后安乐公淫乱无道，何攀与上庸太守王崇、涪陵太守张寅为书谏责，称：“当思立言。”◎《晋书·地理志》：幽州燕国安乐国相，蜀主刘禅封此县公。◎与《华阳国志》异，未知孰是。</span>
於戏，其进听朕命！盖统天载物，以咸宁为大，光宅天下，以时雍为盛。故孕育群生者，君人之道也，乃顺承天者，坤元之义也。上下交畅，然后万物协和，庶类获乂。乃者汉氏失统，六合震扰。我太祖承运龙兴，弘济八极，是用应天顺民，抚有区夏。于时乃考因群杰虎争，九服不静，乘间阻远，保据庸蜀，遂使西隅殊封，方外壅隔。自是以来，干戈不戢，元元之民，不得保安其性，几将五纪。朕永惟祖考遗志，思在绥缉四海，率土同轨，故爰整六师，耀威梁、益。公恢崇德度，深秉大正，不惮屈身委质，以爱民全国为贵，降心回虑，应机豹变，履言思顺，以享左右无疆之休，岂不远欤！朕嘉与君公长飨显禄，用考咨前训，开国胙土，率遵旧典，锡兹玄牡，苴以白茅，永为魏藩辅，往钦哉！公其祗服朕命，克广德心，以终乃显烈。”食邑万户，赐绢万匹，奴婢百人，他物称是。子孙为三都尉封侯者五十余人。
<span class="c1">◎《华阳国志》云：弟兄子孙为郡都尉、侯者五十余人。◎沈钦韩曰：三都尉，谓奉车、驸马、骑都尉也，并汉武帝置。◎沈家本曰：《二主妃子传》永及辑并拜奉车都尉，封乡侯，余无可考。</span>
尚书令樊建、侍中张绍、光禄大夫谯周、秘书令郤正、殿中督张通并封列侯。
<span class="c1">◎《华阳国志》云：以谯周全国济民，封城阳亭侯。秘书令郤正舍妻子随侍后主，相导威仪，封关内侯。于是尚书令樊建、殿中督张通、侍中张绍亦封侯。刘氏凡得蜀五十年，正称尊号四十二年。◎赵一清曰：○《隋书·经籍志》：梁有《蜀平记》十卷，《蜀汉伪官故事》一卷。○又《晋书·地理志》曰：济南郡，或云魏平蜀，徙其豪将家于济河北，故改为济岷郡。○而《太康地理志》无此郡名，未之详。◎《方舆纪要》卷二十二：济岷城在邳州宿迁县北。东晋时，以蜀西济北流人置济岷郡。咸和三年，济岷太守刘闓等杀下邳内史夏侯嘉，以下邳叛入后赵，郡寻废。</span>
<span class="c1">◎《汉晋春秋》曰：司马文王与禅宴，为之作故蜀技，
<span class="c2">◎胡三省曰：蜀技，蜀乐也，如巴渝舞之类也。“技”与“伎”同。</span>
旁人皆为之感怆，而禅喜笑自若。王谓贾充曰：“人之无情，乃可至于是乎！
<span class="c2">“可”字疑衍。</span>
虽使诸葛亮在，不能辅之久全，而况姜维邪？”充曰：“不如是，殿下何由并之。”他日，王问禅曰：“颇思蜀否？”禅曰：“此间乐，不思蜀。”郤正闻之，求见禅曰：
<span class="c2">◎或曰：求，疑作“来”。◎一曰：禅在晋为囚虏，防护必严，岂能轻见，当作“求”。</span>
 “若王后问，宜泣而答曰‘先人坟墓远在陇、蜀，乃心西悲，无日不思’，
<span class="c2">◎胡三省曰：西悲，用《诗·东山》语，此儒生搜章摘句也。</span>
因闭其目。”会王复问，对如前，王曰：“何乃似郤正语邪！”禅惊视曰：“诚如尊命。”左右皆笑。
<span class="c2">◎于慎行曰：刘禅之对司马昭，未为失策也，郤正教之浅矣。思蜀之心，昭之所不欲闻也，幸而先以己意对，再问之时已虑有教之者，禅即以正指对。左右虽笑，不知禅之免死，正以是矣。◎黄恩彤曰：先主遗诏敕后主曰“丞相叹卿智量，甚大增修，过于所望，审能如此，吾复何忧”云云，武侯非面谀，先主非誉儿，足见后主本非不肖也。陈《志》以为“任贤相则为循理之君，惑阉竖则为昏闇之主”，洵然。</span>
</span>
公太始七年
<span class="c1">太，当作“泰”。</span>
薨于洛阳。
<span class="c1">◎在魏、晋八年，凡六十六岁。◎《寰宇记》卷三：后主冢在芒山。◎周寿昌曰：此与《魏志·明帝纪》“青龙二年三月庚寅，山阳公薨”书法同；若吴归命侯，则书“皓死于洛阳”矣。</span>
<span class="c1">◎《蜀纪》云：
<span class="c2">宋本“纪”作“记”。</span>
谥曰思公，
<span class="c2">◎《通鉴考异》曰：○《晋春秋》云：禅谥惠公。○今从王隐《蜀记》。</span>
子恂嗣。</span>

44. <span id="卷三十三·蜀书三·后主传第三-后主禅-44"></span>
评曰：后主任贤相则为循理之君，惑阉竖则为昏闇之后，传曰“素丝无常，唯所染之”，信矣哉！
<span class="c1">◎《晋书·李密传》：张华问密曰：“安乐公何如？”密曰：“可次齐桓。”华问其故，对曰：“齐桓得管仲而霸，用竖刁而虫流。安乐公得诸葛亮而抗魏，任黄皓而丧国，是知成败一也。”</span>
礼，国君继体，踰年改元，而章武之二年，
<span class="c1">宋本“二”作“三”，是。</span>
则革称建兴，考之古义，体理为违。
<span class="c1">◎宋唐庚《三国杂事》驳陈说，见卷首。◎李清植曰：是时皇纲解纽，先主遽丧，民志必生遑惑。未踰年而改元，虽违古义，实尊汉旧。藉此以新视听而悚远迩，奠民心以济大业。应权通变，计宜出此。史家以是讥亮，毋乃失之拘乎！◎何焯曰：介于二寇加之南中煽动，必执踰年之礼，非所以系属人心，镇抚方夏也。</span>
又国不置史，注记无官，是以行事多遗，灾异靡书。诸葛亮虽达于为政，凡此之类，犹有未周焉。
<span class="c1">◎《史通·曲笔篇》曰：黄气见于姊归，群鸟堕于江水，成都言有景星出，益州言无宰相气，若史官不置，此事从何而书？盖由父辱受髡，故加兹谤议也。◎又《史官篇》曰：《蜀志》称王崇补东观，许盖掌礼仪，又郤正为秘书郎，广求益部书籍。斯则典校无阙，属辞有所矣。而陈寿评云“蜀不置史官”者，得非厚诬诸葛乎？◎李安溪曰：不置史官，朱文公谓其志大而有所未暇，是矣。且百度具举，记注虽略，奚害乎！◎何焯曰：吴、蜀之主虽均曰传，然皆编年纪事，于史家之例，实亦纪也。纪则灾异当详书，而旧史阙其承传，是以作者用此自明，非欲持此以诋毁葛相。◎钱仪吉曰：何说未是。如果有史官而遭乱湮灭，当云“旧史失传”，不当云“史官不置”也。◎梁章钜曰：《后主传》景耀元年明载“史官言景星见，于是大赦，改年”，此蜀有史官之显证。◎刘咸炘曰：郝懿行《笔记》又举《华阳国志·后主志》称“大长秋南阳许慈普记载籍，典章旧文”，又举《西州后贤志》“王化弟崇，蜀时东观郎”、“陈寿秘书郎”，不知此皆不足以驳陈氏也。陈氏所言无官者，乃记注之史，黄气、群乌不必史官所言。盖蜀本多术数之学，至奏景星见者，乃占天之史官。许慈、王崇、郤正则掌书之官，皆非记注之史。知几所谓“典校无阙”，乃掌书之谓，而“属辞有所”，则臆度之词。东观乃真记注之职，然沿旧制而有此官，未必有其地行其职，不然，则承祚躬为秘书郎，岂善忘至此？即诬诸葛，又何如是之拙乎？◎弼按：《季汉辅臣赞》所颂述，皆当时可传之人，承祚自注多云“失其行事，故不为传”，评语所谓“注记无官，行事多遗”者，此也。刘说为允。</span>
然经载十二而年名不易，军旅屡兴而赦不妄下，不亦卓乎！自亮没后，兹制渐亏，优劣著矣。
<span class="c1">◎《华阳国志》曰：丞相亮时，有言公惜赦者，亮答曰：“治世以大德，不以小惠，故匡衡、吴汉不愿为赦。
<span class="c2">◎《汉书》：匡衡上疏曰：“比年大赦，使百姓得改行自新，天下幸甚。臣窃见大赦之后，奸邪不为衰止，今日大赦，明日犯法，相随入狱，此殆导人未得其务也。”◎《后汉书》：吴汉病笃，车驾亲临，问所欲言。对曰：“臣愚无所知识，唯愿陛下慎无赦而已。”</span>
先帝亦言吾周旋陈元方、郑康成间，每见启告，治乱之道悉矣，
<span class="c2">◎何焯曰：陈元方、郑康成皆避地徐州，而先主以建安元年领徐州牧，其启告以治乱之道，在此时也。</span>
曾不语赦也。若刘景升、季玉父子，岁岁赦宥，何益于治！”◎臣松之以为：“赦不妄下”，诚为可称，至于“年名不易”，犹所未达。案建武、建安之号，皆久而不改，未闻前史以为美谈。“经载十二”，盖何足云？岂别有他意，求之未至乎！亮殁后，延熙之号，数盈二十，“兹制渐亏”，事又不然也。
<span class="c2">◎钱大昭曰：“赦不妄下”，亦谓诸葛亮为相时耳。亮卒之后，延熙元年、六年、九年、十四年、十七年、二十年、景耀元年、四年，皆大赦矣。孟光责费祎以为“赦者，偏枯之物，非明世所宜有。衰敝穷极，不得已然后乃可权而行之。今有何旦夕之危，倒悬之急，而数施非常之恩，以惠奸宄之恶”，不其然哉！◎钱大昕曰：昭烈之没，政由葛氏，礼乐、征伐，自下出者十余年。以曹、马之辈当此，其改元自立必矣。自古大臣握重权者，身死之后，嗣君亲政，亦必改元，更革其旧。后主信任孔明，不以存殁有间。（张）〈李〉邈上书诋亮，下狱诛死。其任贤勿疑，有足称者。孔明卒于建兴十二年，前此不改元，孔明事君之忠也；继此不改元，后主知人之哲也。君明臣忠，此承祚所谓卓也。不然，建兴之号终于十五，何不云“十五”，而云“十二”乎？裴氏所讥，殊未达其旨趣也。◎梁章钜引袁枚《后主论》，文繁不录。</span>
</span>
