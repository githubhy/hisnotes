---
weight: 17
title: 卷十六·魏书十六·任苏杜郑仓传第十六
---

# 卷十六·魏书十六·任苏杜郑仓传第十六

1. <span id="卷十六·魏书十六·任苏杜郑仓传第十六-1"></span>
魏书十六刘司马梁张温贾传第十六
三国志十六

2. <span id="卷十六·魏书十六·任苏杜郑仓传第十六-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：魔纱兔</span>
<span class="c1">复校：擎骥</span>

## 任峻

1. <span id="卷十六·魏书十六·任苏杜郑仓传第十六-任峻-1"></span>
任俊
<span class="c1">◎宋本“俊”作“峻”。◎案：下文俱作“峻”，惟此一字误。</span>
字伯达，
<span class="c1">《御览·二百四十一》作“字伯远”。</span>
河南中牟人也。
<span class="c1">中牟，见《武纪》卷首。</span>
汉末扰乱，关东皆震。中牟令杨原愁恐，欲弃官走。峻说原曰：“董卓首乱，天下莫不侧目，然而未有先发者，非无其心也，势未敢耳。明府若能唱之，必有和者。”原曰：“为之奈何？”峻曰：“今关东有十余县，能胜兵者不减万人，若权行河南尹事，总而用之，无不济矣。”原从其计，以峻为主簿。峻乃为原表行尹事，
<span class="c1">原表，或校改作“表原”。范《书·朱雋传》雋为河南尹，与山东诸将通谋为内应，既而惧为董卓所袭，弃官奔荆州。卓以弘农杨懿为河南尹。雋复进兵还洛，懿走。雋以河南残破，乃东屯中牟。陶谦等上书于雋，仍称河南尹莫府，时在初平二年。杨原代行尹事当在朱雋之后，是时关东诸将于初平元年已兴师讨卓，而朱雋屯兵之地即在中牟，何以任峻说原“天下未有先发者”？稽其年月，证诸事实，皆不能无疑。</span>
使诸县坚守，遂发兵。会太祖起关东，入中牟界，众不知所从，峻独与同郡张奋议，举郡以归太祖。峻又别收宗族及宾客家兵数百人，愿从太祖。太祖大悦，表峻为骑都尉，妻以从妹，甚见亲信。太祖每征伐，峻常居守以给军。是时岁饥旱，军食不足，羽林监颍川枣祗建置屯田，
<span class="c1">◎胡三省曰：汉羽林有左右监，秩六百石，属光禄勋。</span>
太祖以峻为典农中郎将，
<span class="c1">◎官本《考证》云：“中郎将”下《太平御览》引此有“募百姓屯田于许下，得谷百万斛，郡国列置田官”十九字。〖◎弼按：《通鉴》作“例置田官”。〗◎赵一清曰：○《晋书·食货志》：以任峻为典农中郎将，募百姓屯田许下，得谷百万斛，郡国列置田官。数年之中，所在积粟。○《方舆纪要》卷四十七：洧仓城在许昌故城东，即洧水之邸阁也。枣祗募人屯田许下，此其仓城也。又临颍县北二十里，有枣祗河，或谓之枣村河。县西二十里有灌沟，北接颍水，南接泥河，南北二口俱有陡门，亦曹魏时引水溉田处。◎胡三省曰：○《魏志》曰：曹公置典农中郎将，秩二千石。典农都尉，秩六百石，或四百石。典农校尉，秩比二千石。</span>
数年中所在积粟，仓廪皆满。官渡之战，太祖使峻典军器粮运。贼数寇钞绝粮道，乃使千乘为一部，十道方行，为复陈以营卫之，贼不敢近。
<span class="c1">◎梁章钜曰：○《通典》卷一百三十七载《李卫公兵法》云：诸军讨伐，例有数营发引，逢贼，首尾难救，行引之时，须先为方阵，应行之兵分四分，辎重为两道引，战锋等队亦为两道引。如此发引，纵使狭路急缓，亦得成阵。○即祖此制也。</span>
军国之饶，起于枣祗而成于峻。
<span class="c1">互见《武纪》建安元年。</span>
<span class="c1">◎《魏武故事》载令曰：“故陈留太守枣祗，天性忠能。始共举义兵，周旋征讨。后袁绍在冀州，亦贪祗，欲得之。祗深附托于孤，使领东阿令。
<span class="c2">局本“阿”误作“河”。</span>
吕布之乱，兖州皆叛，惟范、东阿完在，
<span class="c2">范、东阿，见《武纪》兴平元年。</span>
由祗以兵据城之力也。
<span class="c2">枣祗守东阿，见《程昱传》。</span>
后大军粮乏，得东阿以继，祗之功也。及破黄巾定许，得贼资业。当兴立屯田，时议者皆言当计牛输谷，佃科以定。施行后，祗白以为僦牛输谷，大收不增谷，有水旱灾除，大不便。反覆来说，孤犹以为当如故，大收不可复改易。祗犹执之，孤不知所从，使与荀令君议之。时故军祭酒侯声云：‘科取官牛，为官田计。如祗议，于官便，于客不便。’声怀此云云，以疑令君。祗犹自信，据计画还白，执分田之术。孤乃然之，使为屯田都尉，施设田业。其时岁则大收，后遂因此大田，丰足军用，摧灭群逆，克定天下，以隆王室。祗兴其功，不幸早没，追赠以郡，犹未副之。今重思之，祗宜受封，稽留至今，孤之过也。祗子处中，宜加封爵，以祀祗为不朽之事。”
<span class="c2">◎何焯曰：祗议即龙子贡、助之说也，
<span class="c3">说见《孟子·滕文公上》。</span>
魏人屯田之制赖此令而存。</span>
◎《文士传》曰：祗本姓棘，先人避难，
<span class="c2">《晋书》作避雠</span>
易为枣。孙据，字道彦，
<span class="c2">◎《晋书·枣据传》：据，颍川长社人。父叔祎，魏钜鹿太守。</span>
晋冀州刺史。据子嵩，字台产，散骑常侍。并有才名，多所著述。嵩兄腆，字玄方，
<span class="c2">毛本“玄”作“元”。</span>
襄城太守，
<span class="c2">冯本作“襄阳”，《晋书》作“襄城”。</span>
亦有文采。</span>
太祖以峻功高，乃表封为都亭侯，邑三百户，迁长水校尉。
<span class="c1">◎《百官志》：长水校尉，一人，比二千石，掌宿卫兵。◎注引韦昭曰：长水校尉，典胡骑，厩近长水，故以为名。长水，盖关中小水也。</span>

2. <span id="卷十六·魏书十六·任苏杜郑仓传第十六-任峻-2"></span>
峻宽厚有度而见事理，每有所陈，太祖多善之。于饥荒之际，收恤朋友孤遗，中外贫宗，周急继乏，信义见称。建安九年薨，太祖流涕者久之。子先嗣。先薨，无子，国除。文帝追录功臣，谥峻曰成侯。复以峻中子览为关内侯。

## 苏则

1. <span id="卷十六·魏书十六·任苏杜郑仓传第十六-苏则-1"></span>
苏则字文师，扶风武功人也。
<span class="c1">◎《郡国志》：司隶右扶风武功。◎建安十八年，右扶风郡属雍州，三国魏去“右”字。◎《一统志》：武功故城，即漦县故城，今陕西乾州武功县西南三十里。</span>
少以学行闻，举孝廉茂才，辟公府，皆不就。起家为酒泉太守，转安定、武都，
<span class="c1">酒泉、安定、武都均属凉州。</span>
<span class="c1">◎《魏书》曰：则刚直疾恶，常慕汲黯之为人。◎《魏略》曰：则世为著姓，兴平中，三辅乱，饥穷，避难北地。
<span class="c2">凉州北地郡。</span>
客安定，依富室师亮。亮待遇不足，则慨然叹曰：“天下会安，当不久尔，必还为此郡守，折庸辈士也。”后与冯翊吉茂等
<span class="c2">吉茂，事见《常林传》注引《魏略》。</span>
隐于郡南太白山中，
<span class="c2">◎《郡国志》：武功县有太一山，本终南垂山。◎《水经·渭水注》：太一山，亦曰太白山，在武功县南，去长安二百里，不知其高几何，俗云“武功太白，去天三百”。◎谢鍾英曰：太白山在今武功县西南九十里。</span>
以书籍自娱。及为安定太守，而师亮等皆欲逃走。则闻之，豫使人解语，以礼报之。</span>
所在有威名。太祖征张鲁，过其郡，见则悦之，使为军导。鲁破，则绥定下辩诸氐，
<span class="c1">◎毛本“绥”误作“餒”。◎《郡国志》：武都郡下辨。◎《一统志》：今甘肃階州成县西。</span>
通河西道，徙为金城太守。是时丧乱之后，吏民流散饥穷，户口损耗，则抚循之甚谨。外招怀羌胡，得其牛羊，以养贫老。与民分粮而食，旬月之间，流民皆归，得数千家。乃明为禁令，有干犯者辄戮，其从教者必赏。亲自教民耕种，其岁大丰收，由是归附者日多。李越以陇西反，则率羌胡围越，越即请服。太祖崩，西平麹演叛，
<span class="c1">西平郡，汉末分金城置。</span>
称护羌校尉。则勒兵讨之。演恐，乞降。文帝以其功，加则护羌校尉，赐爵关内侯。
<span class="c1">◎《魏名臣奏》载文帝令问雍州刺史张既曰：“试守金城太守苏则，既有绥民平夷之功，闻又出车
<span class="c2">闻，疑作“閒”。宋本“车”作“军”。</span>
西定湟中，
<span class="c2">湟中，见《夏侯渊传》。</span>
为河西作声势，吾甚嘉之。则之功效，为可加爵邑未邪？封爵重事，故以问卿。密白意，且勿宣露也。”既答曰：“金城郡，昔为韩遂所见屠剥，死丧流亡，或窜戎狄，或陷寇乱，户不满五百。则到官，内抚彫残，外鸠离散，今见户千余。又梁烧杂种羌，昔与遂同恶，遂毙之后，越出障塞。则前后招怀，归就郡者三千余落，皆恤以威恩，为官效用。西平麹演等倡造邪谋，则寻出军，临其项领，
<span class="c2">◎《诗·小雅·节南山之章》：驾彼四牡。四牡项领。◎《毛传》云：项，大也。◎范《书·吕强传》：群邪项领，膏唇拭舌。◎《吴志·陆逊传》：逊虑步阐畜力项领，伺视间隙。◎《抱朴子》：眼察天衢，而不能周项领之间。</span>
演即归命送质，破绝贼粮。则既有恤民之效，又能和戎狄，尽忠效节。遭遇圣明，有功必录。若则加爵邑，诚足以劝忠臣，励风俗也。”</span>

2. <span id="卷十六·魏书十六·任苏杜郑仓传第十六-苏则-2"></span>
后演复结旁郡为乱，张掖张进执太守杜通，酒泉黄华不受太守辛机，进、华皆自称太守以应之。
<span class="c1">◎胡三省曰：诛韩遂者麹演也，盖威行凉部久矣，故进等皆应之。</span>
又武威三种胡并寇钞，道路断绝。武威太守毌丘兴
<span class="c1">◎胡三省曰：毌丘，复姓也。◎弼按：兴即毌丘俭之父，见《俭传》及注引《魏名臣奏》。</span>
告急于则。时雍、凉诸豪皆驱略羌胡以从进等，郡人咸以为进不可当。又将军郝昭、魏平
<span class="c1">郝昭，事见《明纪》太和二年注引《魏略》。
<span class="c2">魏平，又见《诸葛亮传》注引《汉晋春秋》。</span>
</span>
先是各屯守金城，亦受诏不得西度。
<span class="c1">◎金城在东，武威、张掖、酒泉在西。◎胡三省曰：金城与武威、酒泉隔河。</span>
则乃见郡中大吏及昭等与羌豪帅谋曰：“今贼虽盛，然皆新合，或有脇从，
<span class="c1">宋本作“脅”，毛本作“ ”，误。《通鉴》作“脇”。</span>
未必同心；因衅击之，善恶必离，离而归我，我增而彼损矣。既获益众之实，且有倍气之势，率以进讨，破之必矣。若待大军，旷日持久，善人无归，必合于恶，善恶既合，势难卒离。虽有诏命，违而合权，专之可也。”于是昭等从之，乃发兵救武威，降其三种胡，与兴击进于张掖。演闻之，将步骑三千迎则，辞来助军，而实欲为变。则诱与相见，因斩之，出以徇军，其党皆散走。则遂与诸军围张掖，破之，斩进及其支党，众皆降。演军败，华惧，出所执乞降，
<span class="c1">◎胡三省曰：据裴松之注，华即后为兖州刺史奏王淩者也。</span>
河西平。
<span class="c1">则为金城太守，出境围陇西，服李越，救武威，击张掖，诱麹演，斩张进，降黄华，平河西，以一郡守而出境讨贼，立功如是，不第为边郡之贤太守，且为智勇兼全之名将也。是役毌丘兴亦有功，见《毌丘俭传》引《魏名臣奏》。</span>
乃还金城。进封都亭侯，邑三百户。

3. <span id="卷十六·魏书十六·任苏杜郑仓传第十六-苏则-3"></span>
征拜侍中，与董昭同寮。昭尝枕则膝卧，则推下之，曰：“苏则之膝，非佞人之枕也。”初，则及临菑侯植闻魏氏代汉，皆发服悲哭，文帝闻植如此，而不闻则也。帝在洛阳，尝从容言曰：“吾应天而禅，而闻有哭者，何也？”则谓为见问，须髯悉张，欲正论以对。侍中傅巽掐则曰：
<span class="c1">◎宋本“掐”作“搯”，注云“音苦恰反”。◎《文选·长篇赋》注引《魏书》：程昱忿争，边人搯之，乃止。</span>
“不谓卿也。”于是乃止。
<span class="c1">◎《魏略》曰：旧仪，侍中亲省起居，故俗谓之执虎子。
<span class="c2">◎《西京杂记》：汉朝以玉为虎子，以为便器。</span>
始则同郡吉茂者，是时仕甫历县令，迁为冗散。茂见则，嘲之曰：“仕进不止执虎子。”则笑曰：“我诚不能效汝蹇蹇驱鹿车驰也。”初，则在金城，闻汉帝禅位，以为崩也，乃发丧；后闻其在，自以不审，意颇默然。临菑侯植自伤失先帝意，亦怨激而哭。其后文帝出游，追恨临菑，顾谓左右曰：“人心不同，当我登大位之时，天下有哭者。”时从臣知帝此言有为而发也，
<span class="c2">冯本“而”下有“不”字，误。</span>
而则以为为己，欲下马谢。侍中傅巽目之，乃悟。◎孙盛曰：夫士不事其所非，不非其所事，趣舍出处，而岂徒哉！则既策名新朝，委质异代，而方怀二心生忿，
<span class="c2">宋本“二”作“贰”。</span>
欲奋爽言，岂大雅君子去就之分哉？《诗》云：“士也罔极，二三其德。”士之二三，犹丧妃偶，况人臣乎？
<span class="c2">◎唐庚曰：魏氏受禅，汉帝尚存，缟素举哀诚为轻脱。然孙盛以为二心，兹又过矣。箕子过商故墟，伤之欲哭，以方朝而不敢。季札哭王僚而事阖闾，晏子哭庄公而事景公，哀死事生，以待天命，此人臣之分也，何得谓之“非其所事”，而“事其所非”乎！</span>
</span>
文帝问则曰：“前破酒泉、张掖，西域通使，燉煌献径寸大珠，可复求市益得不？”则对曰：“若陛下化洽中国，德流沙漠，即不求自至；求而得之，不足贵也。”帝默然。后则从行猎，槎桎拔，失鹿，
<span class="c1">◎《御览》作“槎挂失鹿”。槎，任雅切，与查同。桎，之实切。◎沈钦韩曰：○盖竹木格圈鹿者。○《庶物异名疏》：槎桎，槛兽之具。</span>
帝大怒，踞床拔刀，
<span class="c1">宋本“踞”下有“胡”字，《御览》同。</span>
悉收督吏，将斩之。则稽首曰：“臣闻古之圣王不以禽兽害人，今陛下方隆唐尧之化，而以猎戏多杀群吏，愚臣以为不可。敢以死请！”帝曰：“卿，直臣也。”遂皆赦之。然以此见惮。黄初四年，左迁东平相。
<span class="c1">◎《御览·四百五十三》引《魏略》云：苏则为侍中，文帝时人多饥困，而军数出，又兼治宫室，则又数面谏，由此上不悦。其后出以为河东相。◎弼按：《御览》引《魏略》云苏则出为河东相，与传文“左迁东平相”不合。又按《武文世王公传》“黄初三年，立曹霖为河东王。太和六年，改封寿张王曹徽为东平王”，是东平立国在后，苏则为相在黄初四年，东平当为河东之讹。又按《世说·赏誉篇》注引《魏书》，亦云则河东相。</span>
未至，道病薨，谥曰刚侯。子怡嗣。
<span class="c1">《唐书·宰相世系表》“怡”作“恬”。</span>
怡薨，无子，弟愉袭封。愉，咸熙中为尚书。
<span class="c1">◎愉字休豫，历位太常光禄大夫，见《晋百官名》。《山涛启事》
<span class="c2">◎《晋书·山涛传》：山涛，字巨源，河内怀人。居选职十余年。涛所奏甄拔人物各为题目，时称《山公启事》。◎涛荐郿令诸葛京，见《蜀志·诸葛亮传》注。◎《隋书·经籍志·总集类》《山公启事》三卷。◎《旧唐志》：《山涛启事》三卷。◎《新唐志》作“十卷”。严可均《全晋文》辑存五十余事。《文选注·十六》，又《四十二》，又《五十六》，引贾弼之《山公表注》，或即是书。</span>
称愉忠笃有智意。◎臣松之案：愉子绍，字世嗣，为吴王师。石崇妻，绍之女兄也。
<span class="c2">◎官本《考证》云：兄女，宋本作“女兄”。◎《世说·品藻篇》云：金谷中苏绍最胜。绍是石崇姊夫，苏则孙，愉子也。◎此与裴氏所云相反。</span>
绍有诗在《金谷集》。
<span class="c2">◎《晋书·石崇传》：崇出镇下邳，崇有别馆在河阳之金谷，一名梓泽，送者倾都帐饮于此焉。◎《世说·品藻篇》刘孝标注引石崇《金谷诗叙》曰：余以元康六年从太仆卿出为使持节、监青徐诸军事、征虏将军，有别庐在河南县界金谷涧中，或高或下，有清泉、茂林、众果、竹柏、药草之属，莫不毕备。又有水礁、鱼池、土窟，其为娱目欢心之物备矣。时征西大将军祭酒王诩当还长安，余与众贤共送往涧中，昼夜游宴，屡迁其坐。或登高临下，或列坐水滨，时琴瑟笙筑，合载车中，道路并作。及住，令与鼓吹递奏。遂各赋诗，以叙中怀，或不能者，罚酒三斗。感性命之不永，惧凋落之无期，故具列时人官号、姓名、年纪，又写诗箸后，后之好事者，其览之哉！凡三十人，吴王师、议郎、关中侯、始平武功苏绍，字世嗣，年五十，为首。◎弼按：《金谷集》盖与《兰亭诗》体例相同，皆汇集时人之诗也。</span>
绍弟慎，左卫将军。</span>

## 杜畿

1. <span id="卷十六·魏书十六·任苏杜郑仓传第十六-杜畿-1"></span>
杜畿字伯侯，京兆杜陵人也。
<span class="c1">◎《郡国志》：司隶京兆尹杜陵。◎《一统志》：今陕西西安府咸宁县东南。</span>
<span class="c1">◎《傅子》曰：畿，汉御史大夫杜延年之后。延年父周，自南阳徙茂陵，
<span class="c2">◎《汉书·地理志》：右扶风郡茂陵。◎《一统志》：今陕西西安府兴平县东北。</span>
延年徙杜陵，
<span class="c2">◎《汉书·杜周传》：杜周，南阳杜衍人。◎杜周，武帝时徙茂陵，至延年徙杜陵。</span>
子孙世居焉。</span>
少孤，继母苦之，以孝闻。年二十，为郡功曹，守郑县令。
<span class="c1">◎《郡国志》：京兆尹郑。◎《一统志》：今陕西同州府华州北。</span>
县囚系数百人，
<span class="c1">《御览》作“县内系囚数百”。</span>
畿亲临狱，裁其轻重，尽决遣之，虽未悉当，郡中奇其年少而有大意也。
<span class="c1">监本、官本“意”作“志”，《御览》同。</span>
举孝廉，除汉中府丞。
<span class="c1">◎《郡国志》：益州汉中郡。◎钱大昭曰：《续汉志》“每郡置太守一人，丞一人”，《孙礼传》“后除河间郡丞”，《诸葛亮传》： “父珪，为太山郡丞”，《马忠传》“郡丞朱褒反”，《何夔传》“乃遣郡丞往，为陈成败”，《仓慈传》注“时为恒农郡丞”，皆称为郡丞。然亦有称府丞者，太守既称府君，丞亦得称府丞。《郭淮传》“除平原府丞”，《吕凯传》“凯与府丞蜀郡王伉帅厉吏民，闭境拒闿”，《管辂传》有清河府丞。</span>
会天下乱，遂弃官客荆州，建安中乃还。荀彧进之太祖，
<span class="c1">◎《傅子》曰：畿自荆州还，后至许，见侍中耿纪，
<span class="c2">耿纪，事见《武纪》建安二十三年。</span>
语终夜。
<span class="c2">《御览》作“共语终夜”。</span>
尚书令荀彧与纪比屋，
<span class="c2">《御览》作“荀彧家与纪屋相比”。</span>
夜闻畿言，异之，且遣人谓纪曰：
<span class="c2">宋本“且”作“旦”，《御览》作“诘旦”。</span>
“有国士而不进，何以居位？”既见畿，知之如旧相识者，遂进畿于朝。</span>
太祖以畿为司空司直，
<span class="c1">◎《续百官志一》云：世祖即位，以武帝故事，置司直，助督录诸州，建武十八年省。◎刘昭注引《献帝起居注》曰：建安八年，复置司直，不属司徒，掌督中都官，不领诸州。九年十二月，诏司直比司隶校尉，同席在上，假传置，从事三人，书佐四人。◎钱大昭曰：畿所居者即此职，盖是时以司直属司空矣。◎弼按：司直韦晃，见《武纪》建安二十三年。胡三省曰“司直即丞相司直”，如胡氏所言，不仅司空有司直也。◎沈韩钦曰：是时曹操虽为司空，实专一相，故司空有司直。</span>
迁护羌校尉，
<span class="c1">◎洪饴孙曰：护羌校尉，一人，比二千石。</span>
使持节，领西平太守。
<span class="c1">西平郡，见《武纪》建安十九年。</span>
<span class="c1">◎《魏略》曰：畿少有大志。在荆州数岁，继母亡后，以三辅开通，负其母丧北归。道为贼所劫略，众人奔走，畿独不去。贼射之，畿请贼曰：“卿欲得财耳，今我无物，用射我何为邪？”贼乃止。畿到乡里，京兆尹张时，河东人也，与畿有旧，署为功曹。尝嫌其阔达，不助留意于诸事，言：“此家疏诞，
<span class="c2">此家，见《崔琰传》注引《魏略》。</span>
不中功曹也。”畿窃云：“不中功曹，中河东守也。”</span>

2. <span id="卷十六·魏书十六·任苏杜郑仓传第十六-杜畿-2"></span>
太祖既定河北，而高幹举并州反。
<span class="c1">事在建安十年。</span>
时河东太守王邑被征，河东人卫固、范先外以请邑为名，
<span class="c1">◎《钟繇传》注引《魏略》曰：诏征河东太守王邑，郡掾卫固及中郎将范先等诣司隶校尉钟繇请留之，繇不许。</span>
而内实与幹通谋。太祖谓荀彧曰：“关西诸将，恃险与马，征必为乱。张晟寇殽、渑间，
<span class="c1">◎《郡国志》：司隶校尉弘农郡黽池，有二崤。◎惠栋曰：○《贾服传》作“渑”。○应劭云：语云：“东殽西殽，渑池所高。”◎《方舆纪要》：崤，崤山，在今河南河南府永宁县北六十里。</span>
南通刘表，固等因之，吾恐其为害深。河东被山带河，四邻多变，当今天下之要地也。
<span class="c1">◎胡三省曰：高幹据并州，马腾、韩遂等据关中，往来交通皆由河东，故曰要地。</span>
君为我举萧何、寇恂以镇之。”彧曰：“杜畿其人也。”
<span class="c1">◎《傅子》曰：彧称畿勇足以当大难，智能应变，其可试之。</span>
于是追拜畿为河东太守。
<span class="c1">各本皆作“追”，监本、官本作“遂”。</span>
固等使兵数千人绝陕津，
<span class="c1">◎《水经注》：河水东过陕县北，河北对茅城，谓之茅津，亦谓之陕津。◎赵一清曰：○陕津即茅津，亦谓之大阳津，在陕州西北三里。《郡国志》河东郡大阳有茅津是也。○《方舆纪要》卷四十八：陕州大阳津北对茅城，古茅邑，谓之茅津，河北即古大阳县，亦谓之大阳津，又为陕津。《左传·文三年》“秦孟明伐晋，自茅津济，封崤尸而而还”，即此。</span>
畿至，不得渡。太祖遣夏侯惇讨之，未至。彧谓畿曰：
<span class="c1">◎陈景云曰：彧，当作“或”。畿移守河东，虽由荀彧之荐，而是时畿在陕津，彧在许下，不得参预军谋，殆因前“荀彧”字而误。</span>
“宜须大兵。”畿曰：“河东有三万户，
<span class="c1">◎沈家本曰：《续汉志》“河东郡户九万三千五百四十三”，此云“三万”，大较存三之一也，下文云“河东最先定，少耗减”，而户口之存者已如是，则他郡之耗减可知矣。</span>
非皆欲为乱也。今兵迫之急，欲为善者无主，必惧而听于固。固等势专，必以死战。讨之不胜，四邻应之，天下之变未息也；
<span class="c1">《通鉴》作“讨之不胜，为难未已”。</span>
讨之而胜，是残一郡之民也。且固等未显绝王命，外以请故君为名，必不害新君。吾单车直往，出其不意。固为人多计而无断，必伪受吾。吾得居郡一月，以计縻之，足矣。”遂诡道从郖津度。
<span class="c1">◎《水经注》：河水东迳湖县故城北，又东合柏谷水，又东右合门水，河水于此有郖津之名。◎《方舆纪要》卷四十八：郖津在河南陕州灵宝县西北十里。◎《一统志》：今灵宝县西北黄河津济处。◎潘眉曰：郖津在弘农，见许氏《说文》。《汉武故事》作“窦津”，《穆天子传》作“浢津”。</span>
<span class="c1">◎郖，音豆。◎《魏略》曰：初，畿与卫固少相侮狎，
<span class="c2">冯本作“狎侮”。</span>
固尝轻畿。畿尝与固博而争道，畿尝谓固曰：“仲坚，我今作河东也。”固褰衣骂之。及畿之官，而固为郡功曹。张时故任京兆。
<span class="c2">宋本“任”作“在”。</span>
畿迎司隶，
<span class="c2">时司隶校尉为钟繇。</span>
与时会华阴，
<span class="c2">华阴，见《陈留王纪》景元元年，今陕西同州府华阴县东南。</span>
时、畿相见，于仪当各持版。时叹曰：“昨日功曹，今为郡将军也！”
<span class="c2">◎官本《考证》云：“军”字疑衍。</span>
</span>
范先欲杀畿以威众。
<span class="c1">◎《傅子》曰：先云：“既欲为虎而恶食人肉，失所以为虎矣。今不杀，必为后患。”</span>
且观畿去就，于门下斩杀主簿已下三十余人，畿举动自若。于是固曰：“杀之无损，徒有恶名；且制之在我。”遂奉之。畿谓卫固、范先曰：“卫、范，河东之望也，吾仰成而已。然君臣有定义，成败同之，大事当共平议。”以固为都督，行丞事，领功曹，
<span class="c1">◎胡三省曰：既以为都督，又令行郡丞事，又领功曹也。都督掌兵，丞贰太守，于郡事无所不关，功曹掌选署功劳。阳以郡权悉与之也。</span>
将校吏兵三千余人，皆范先督之。固等喜，虽阳事畿，不以为意。固欲大发兵，畿患之，说固曰：“夫欲为非常之事，不可动众心。今大发兵，众必扰，不如徐以赀募兵。”固以为然，从之，遂为赀调发，数十日乃定，诸将贪多应募而少遣兵。
<span class="c1">◎《通鉴》“固以为然，从之”下云“得兵甚少”，删去“遂为赀调发”二十字。◎胡三省曰：以赀募兵，则郡计不足继，故得兵甚少。</span>
又入喻固等曰：“人情顾家，诸将掾吏，可分遣休息，急缓召之不难。”固等恶逆众心，又从之。于是善人在外，阴为己援；恶人分散，各还其家，则众离矣。
<span class="c1">则，或作“贼”。</span>
会白骑攻东垣，
<span class="c1">◎胡三省曰：白骑，张白骑之众，相聚为贼者也。垣县属河东郡，“东”字衍。《续汉志》垣县注云“山在东，状如垣”，盖此时已有东垣之名。◎谢鍾英曰：“东”上脱“河”字。◎《一统志》：垣县故城，今山西绛州垣曲县西。◎何焯曰：○《庞德传》云“张白骑叛于弘农”，白骑即上张晟耶？《后汉书·朱雋传》：自黄巾贼后复有张白骑之徒，并起山谷。骑白马者为张白骑。◎赵一清曰：张白骑，见《张燕传》注。</span>
高幹入濩泽，
<span class="c1">◎《郡国志》：司隶河东郡濩泽。◎《一统志》：濩泽故城，今山西泽州府阳城县西泽城村。</span>
上党诸县杀长吏，
<span class="c1">并州上党郡。</span>
弘农执郡守，固等密调兵未至。畿知诸县附己，因出，单将数十骑，赴张辟拒守，
<span class="c1">◎《通鉴》作“赴坚壁而守之”。◎赵一清曰：张辟，即张城，亦曰东张城。◎严衍曰：张辟当是人名，想辟为壁垒之时，其人可托，其众可守，故畿单将数十骑赴之耳。不然，止此数十骑，虽得坚壁，何能守也？</span>
吏民多举城助畿者，
<span class="c1">◎胡三省曰：举城，谓举属县城也。</span>
比数十日，得四千余人。固等与幹、晟共攻畿，不下，略诸县，无所得。会大兵至，幹、晟败，固等伏诛，其余党与皆赦之，使复其居业。

3. <span id="卷十六·魏书十六·任苏杜郑仓传第十六-杜畿-3"></span>
是时天下郡县皆残破，河东最先定，少耗减。畿治之，崇宽惠，与民无为。民尝辞讼，有相告者，畿亲见为陈大义，遣令归谛思之，
<span class="c1">◎胡三省曰：谛，省也。</span>
若意有所不尽，更来诣府。乡邑父老自相责怒曰：“有君如此，奈何不从其教？”自是少有辞讼。班下属县，举孝子、贞妇、顺孙，复其繇役，随时慰勉之。渐课民畜牸牛、草马，
<span class="c1">◎牸，音字，牝牛也。牝马亦曰牸。◎潘眉曰：○郭璞注《尔雅》：牝马为草马。○颜师古《匡谬正俗》：牝马壮健，堪驾乘及军戎者，皆伏皁枥，刍而养之。其牝马唯充蕃字，不暇服役，常牧于草，故称草马。○又按：小马亦名草马。○《淮南子》：马为草驹之时，跳跃扬蹄，翘足而走，人不能制。○高诱曰：五尺以下为驹，放在草中，故曰草驹。○《法苑珠林》：以二白騲马，形色无异，而复问言：“谁母谁子？”○然则牝马、小马皆名草马。畿课民畜草马，二说并通。◎弼按：○陆德明《尔雅音义》云：草，本亦作“騲”。《魏志》云：“教民畜牝牛、騲马。”○是则古本《魏志》“草马”作“騲马”也。</span>
下逮鸡豚犬豕，皆有章程。百姓劝农，
<span class="c1">宋本“劝”作“勤”。</span>
家家丰实。畿乃曰：“民富矣，不可不教也。”于是冬月修戎讲武，又开学宫，亲自执经教授，郡中化之。
<span class="c1">◎《魏略》曰：博士乐详，由畿而升。至今河东特多儒者，则畿之由矣。
<span class="c2">乐详，事见后《杜恕传》注引《魏略》。</span>
</span>

4. <span id="卷十六·魏书十六·任苏杜郑仓传第十六-杜畿-4"></span>
韩遂、马超之叛也，弘农、冯翊多举县邑以应之。河东虽与贼接，民无异心。太祖西征至蒲阪，
<span class="c1">蒲阪，见《武纪》建安十六年。</span>
与贼夹渭为军，军食一仰河东。及贼破，余畜二十余万斛。太祖下令曰：“河东太守杜畿，孔子所谓‘禹，吾无间然矣’。增秩中二千石。”
<span class="c1">◎官本“二”作“三”，误。◎周寿昌曰：○汉制，禄秩自中二千石至百石，各有等差。魏承汉制，无甚改易。况此时太祖下令犹在汉朝，遍稽典册，无所谓“中三千石”者。○《续汉书·百官志》云：自太常至执金吾，秩皆中二千石，太守秩二千石。○《通典·职官部·禄秩》：后汉延平中定制，中二千石月俸钱九千，米七十二斛；真二千石，钱六千五百，米三十六斛；比二千石钱五千，米三十四斛。○畿为太守，秩本二千石，太祖特增秩为中二千石，益其月俸耳。此“三”字必后人所误改。</span>
太祖征汉中，遣五千人运，运者自率勉曰：“人生有一死，不可负我府君。”终无一人逃亡，其得人心如此。
<span class="c1">◎《杜氏新书》曰：
<span class="c2">◎钱大昕曰：《杜氏新书》，不详撰人，名似是家传之类。◎严可均曰：《笃论》即《杜氏新书》。◎详见后“《体论》八篇”注。◎沈家本曰：《杜氏新书》，隋、唐志皆不著录，《隋志》有《杜氏幽求新书》，在道家，非此书也。注中所引述杜畿、杜恕、杜理、杜宽、杜预、杜锡、杜斌、杜乂之事，是叙事之体。其引阮武事，与《世说·赏誉篇》注引杜笃《新书》文正相同，是撰此书，杜笃不见于史，其为杜氏之子孙乎？述及阮武，又不似家传之体，今姑列于杂传中。◎黄以周《儆季杂箸·子叙》曰：《笃论》，魏杜恕撰。恕有《体论》，隋、唐志并列儒家，《笃论》则入杂家，云四卷，今佚。《御览》引《笃论》“吾年五十，不见废弃”云云，《魏志》裴注作“《杜氏新书》”。李匡乂《资暇录》引《笃论》“操字伯度，善草书”，与裴注引《新书》记理字仲务事相似，则《杜氏新书》即《笃论》之别名也。《隋志》恕无集，凡所奏议书叙悉在《笃论》。《意林》载其书五节，其第二节与《魏志》本传论考课事合，第三节见本传《谏用廉昭疏》，则其他奏疏在《笃论》中可知矣。其《与宋瓘书》在《笃论》，见《御览》；《体论·自叙》亦在《笃论》，见《三国志》注；则他书序在《笃论》中可知矣。</span>
平虏将军刘勋为太祖所亲，贵震朝廷。尝从畿求大枣，畿拒以他故。后勋伏法，太祖得其书，叹曰：“杜畿可谓‘不媚于灶’者也。”功美，以下州郡，曰：“仲尼之于颜子，每言不能不叹，既情爱发中，又宜率马以骥。今吾亦冀众人仰高山，慕景行也。”</span>
魏国既建，以畿为尚书。事平，
<span class="c1">平，疑作“下”。</span>
更有令曰：“昔萧何定关中，寇恂平河内，卿有其功，间将授卿以纳言之职；顾念河东吾股肱郡，
<span class="c1">◎《史记·季布传》：布为河东太守。上曰：“河东，吾股肱郡，故特召君耳。”</span>
充实之所，
<span class="c1">《御览》无“所”字。</span>
足以制天下，故且烦卿卧镇之。”
<span class="c1">《御览》“卧”下有“而”字。</span>
畿在河东十六年，常为天下最。
<span class="c1">◎胡三省曰：杜畿之子为恕，恕之子为预。其守河东，观其方略，固未易才也。予穷谓杜氏仕于魏、晋，累世贵盛，必有家传，史因而书之，固有过其实者。</span>

5. <span id="卷十六·魏书十六·任苏杜郑仓传第十六-杜畿-5"></span>
文帝即王位，赐爵关内侯。征为尚书。及践阼，进封丰乐亭侯。邑百户，
<span class="c1">◎《魏略》曰：初，畿在郡，被书录寡妇。是时他郡或有已自相配嫁，依书皆录夺，啼哭道路。畿但取寡者，故所送少；及赵俨代畿而所送多。文帝问畿：“前君所送何少，今何多也？”畿对曰：“臣前所录皆亡者妻，今俨送生人妇也。”帝及左右顾而失色。
<span class="c2">黄初三年，使畿持节振冀州饥，见《文纪》。</span>
</span>
守司隶校尉。帝征吴，以畿为尚书仆射，统留事。其后帝幸许昌，畿复居守。受诏作御楼船，于陶河
<span class="c1">◎《通典·州郡七》：河阳古孟津，后亦曰富平津，在其南谓之陶河渚。◎按下文诏言“孟津试船”，即指此。◎《水经注》：河水东迳平县北，有孟津之目。◎又《河水注》引《晋阳秋》曰：杜预造河桥于富平津，又谓之为陶河。魏尚书仆射杜畿以帝将幸许，试楼船，覆于陶河，谓此也。◎《一统志》：孟津，在今河南怀庆府孟县南十八里。◎孟津，详见《武纪》初平元年注。</span>
试船，遇风没。帝为之流涕。
<span class="c1">◎《晋书·杜预传》：预以孟津渡险有覆没之患，请建河桥于富平津。议者以为殷周所都，历圣贤而不作者，必不可立故也，预曰：“造船为梁，则河桥之谓也。”及桥成，帝从百寮临会，举觞属预曰：“非君，此桥不立也！”</span>
<span class="c1">◎《魏氏春秋》曰：初，畿尝见童子谓之曰：“司命使我召子。”畿固请之，童子曰：“今将为君求相代者。君其慎勿言！”言卒，忽然不见。至此二十年矣，畿乃言之。其日而卒，时年六十二。</span>
诏曰：“昔冥勤其官而水死，稷勤百谷而山死。
<span class="c1">◎韦昭《国语注》称《毛诗传》曰：冥，契六世孙也，为夏水官，勤于其职而死于水。稷，周弃也，勤播百谷，死于黑水之山。</span>
故尚书仆射杜畿，于孟津试船，遂至覆没，忠之至也。朕甚愍焉。”追赠太仆，谥曰戴侯。子恕嗣。
<span class="c1">◎《书断》云：畿子恕、孙预，三世善草书，时人以卫瓘方之。</span>
<span class="c1">◎《傅子》曰：畿与太仆李恢、东安太守郭智
<span class="c2">东安，见《陈思王传》。</span>
有好。恢子丰交结英俊，以才智显于天下。智子冲有内实而无外观，州里弗称也。畿为尚书仆射，二人各修子孙礼见畿。既退，畿叹曰：“孝懿无子，
<span class="c2">李恢字孝懿。</span>
非徒无子，殆将无家。君谋为不死也，
<span class="c2">郭智字君谋。</span>
其子足继其业。”
<span class="c2">郭冲条诸葛亮五事，见《亮传》注，即此人。</span>
时人皆以畿为误。恢死后，丰为中书令，父子兄弟皆诛；冲为代郡太守，卒继父业；世乃服畿知人。◎《魏略》曰：李丰父名义。◎与此不同，义盖恢之别名也。
<span class="c2">李义及子丰，事见《夏侯玄传》及注引《魏略》，又见《裴潜传》注引《魏略》。</span>
</span>

6. <span id="卷十六·魏书十六·任苏杜郑仓传第十六-杜畿-6"></span>
恕字务伯，太和中为散骑黄门侍郎。
<span class="c1">◎《杜氏新书》曰：恕少与冯翊李丰俱为父任，总角相善。及各成人，丰砥砺名行以要世誉，而恕诞节直意，与丰殊趣。丰竟驰名一时，京师之士多为之游说。而当路者或以丰名过其实，而恕被褐怀玉也。由此为丰所不善。恕亦任其自然，不力行以合时。丰以显仕朝廷，恕犹居家自若。明帝以恕大臣子，擢拜散骑侍郎，数月，转补黄门侍郎。
<span class="c2">◎《御览·二百二十一》引《三辅决录》曰：恕拜黄门侍郎，每值省阁，威仪矜严。</span>
</span>
恕推诚以质，不治饰，少无名誉。及在朝，不结交援，专心向公。每政有得失，常引纲维以正言，于是侍中辛毗等器重之。

7. <span id="卷十六·魏书十六·任苏杜郑仓传第十六-杜畿-7"></span>
时公卿以下大议损益，恕以为“古之刺史，奉宣六条，
<span class="c1">诏书六条，见《贾逵传》。</span>
以清静为名，威风著称，今可勿令领兵，以专民事。”
<span class="c1">◎潘眉曰：魏世州郡领兵之制，创议于司马朗。朗以郡国无蒐狩习战之备，致使天下有土崩之势，因欲令州郡并置兵以外备四夷，内威不轨。至是杜恕欲令州郡勿领兵，以安民丰财。二人之论皆揆时度势，经国之要也。盖朗之议建于建安之初，而恕之论发于太和以后，所值不同，故所规亦异。然恕以为可勿领兵者，惟兖、豫、司、冀而已，其荆、扬、青、徐、幽、并、雍、凉诸州，皆不能废兵，盖青、徐、荆、扬与吴接壤，幽、并近匈奴，雍、凉近蜀，缘边诸境尚未能克靖也。◎弼按：司马朗州郡置兵之议，见《朗传》。</span>
俄而镇北将军吕昭又领冀州，
<span class="c1">◎洪饴孙曰：镇北将军一人，第二品，黄初太和中置，位次四征，领兵如征北。◎弼按：○《曹爽传》注引《魏略》：冀州统属镇北，镇北将军吕昭才实仕进在桓范后。范曰：“我宁作诸卿，向三公长跪，不能向吕子展屈也！”○即此人。</span>
<span class="c1">◎《世语》曰：昭字子展，东平人。
<span class="c2">昭，事见《曹爽传》注引《魏略·桓范传》。</span>
长子巽，字长悌，为相国掾，有宠于司马文王。
<span class="c2">司马昭为相国在甘露五年。</span>
次子安，字仲悌，与嵇康善，与康俱被诛。
<span class="c2">◎见《王粲传》注。◎《晋书·嵇康传》：东平吕安服康高致，每一相思辄千里命驾，康友而善之。后安为兄所枉诉，以事系狱，辞相证引，遂复收康。◎《水经·齐水注》：梁山之西南有吕仲悌墓。◎弼按：诉安者当为巽。◎《隋志》：梁又有魏征士吕安《集》二卷，录一卷，亡。</span>
次子粹，字季悌，河南尹。粹子预，字景虞，御史中丞。</span>
乃上疏曰：“帝王之道，莫尚乎安民；安民之术，在于丰财。丰财者，务本而节用也。方今二贼未灭。戎车亟驾，此自熊虎之士展力之秋也。然搢绅之儒，横加荣慕，搤腕抗论，以孙、吴为首，州郡牧守，咸共忽恤民之术，修将率之事。农桑之民，竞干戈之业，不可谓务本。帑藏岁虚而制度岁广，民力岁衰而赋役岁兴，不可谓节用。今大魏奄有十州之地，
<span class="c1">◎沈家本曰：此与下文“十州拥兵”语，皆称“十州”，而下文又详十二州之名，何邪？</span>
而承丧乱之弊，计其户口不如往昔一州之民，
<span class="c1">◎《蒋济传》：济上疏言： “今虽有十二州，民数不过汉一大郡。”◎此言“不如一州”，皆约计之词，非确数也。</span>
然而二方僣逆，北虏未宾，三边遘难，绕天略市；
<span class="c1">宋本“市”作“币”。</span>
所以统一州之民，经营九州之地，其为艰难，譬策羸马以取道里，岂可不加意爱惜其力哉？以武皇帝之节俭，府藏充实，犹不能十州拥兵；郡且二十也。
<span class="c1">宋本“二十”作“十二”。</span>
今荆、扬、青、徐、幽、并、雍、凉缘边诸州皆有兵矣，其所恃内充府库外制四夷者，惟兖、豫、司、冀而已。臣前以州郡典兵，则专心军功，不勤民事，宜别置将守，以尽治理之务；而陛下复以冀州宠秩吕昭。冀州户口最多，田多垦辟，又有桑枣之饶，国家征求之府，诚不当复任以兵事也。若以北方当须镇守，自可专置大将以镇安之。计所置吏士之费，与兼官无异。
<span class="c1">◎官本“异”作“觉”。◎《考证》曰：觉，宋本作“异”。◎弼按：各本皆作“觉”，惟局本作“异”。</span>
然昭于人才尚复易；中朝苟乏人，兼才者势不独多。以此推之，知国家以人择官，不为官择人也。官得其人，则政平讼理；政平故民富贵，讼理故囹圄空虚。陛下践阼，天下断狱百数十人，岁岁增多，至五百余人矣。民不益多，法不益峻。以此推之，非政教陵迟，牧守不称之明效欤？往年牛死，通率天下十能损二；麦不半收，秋种未下。若二贼游魂于疆埸，飞刍輓粟，千里不及。究此之术，岂在强兵乎？武士劲卒愈多，愈多愈病耳。夫天下犹人之体，腹心充实，四支虽病，终无大患；今兖、豫、司、冀亦天下之腹心也。是以愚臣慺慺，实愿四州之牧守，独修务本之业，以堪四支之重。然孤论难持，犯欲难成，众怨难积，疑似难分，故累载不为明主所察。凡言此者，类皆疏贱；疏贱之言，实未易听。若使善策必出于亲贵，
<span class="c1">宋本“亲贵”下有“亲贵”二字。</span>
固不犯四难以求忠爱，
<span class="c1">四难，即指上文“孤论难持、犯欲难成、众怨难积、疑似难分”也。</span>
此古今之所常患也。”
<span class="c1">◎何焯曰：何不削略冗长，使就简当，读之易起人意乎？于此益思班孟坚。</span>

8. <span id="卷十六·魏书十六·任苏杜郑仓传第十六-杜畿-8"></span>
时又大议考课之制，以考内外众官。
<span class="c1">◎《刘劭传》：景初中，劭受诏作《都官考课》七十二条，又作《说略》一篇。◎《崔林传》：散骑常侍刘劭作《考课论》，制下百僚。</span>
恕以为用不尽其人，虽才且无益，
<span class="c1">◎何焯曰：宋本“才且”作“文具”。</span>
所存非所务，所务非世要。上疏曰：
<span class="c1">此疏《通鉴》编入明帝景初元年。</span>
“《书》称‘明试以功，三考黜陟’，诚帝王之盛制。使有能者当其官，有功者受其禄，譬犹乌获之举千钧，良、乐之选骥足也。虽历六代而考绩之法不著，
<span class="c1">宋本“不”作“以”。</span>
阅七圣而课试之文不垂，
<span class="c1">◎官本《考证》云：监本“阅”误作“关”，照《册府》改正。◎弼按：各本皆作“关”，《通鉴》同。◎胡三省曰：六代，唐、虞、夏、商、周、汉；七圣，尧、舜、禹、汤、文、武、周公。关，通也。</span>
臣诚以为其法可粗依，其详难备举故也。语曰：‘世有乱人而无乱法。’若使法可专任，则唐、虞可不须稷、契之佐，殷、周无贵伊、吕之辅矣。今奏考功者，陈周、汉之法为，
<span class="c1">《通鉴》“法”作“云”。</span>
缀京房之本旨，
<span class="c1">◎胡三省曰：汉京房有《考功课吏法》。</span>
可谓明考课之要矣。于以崇揖让之风，兴济济之治，臣以为未尽善也。其欲使州郡考士，必由四科，
<span class="c1">◎胡三省曰：四科，即汉左雄所上、黄琼所增者也。◎弼按：○《通鉴》：顺帝汉安二年，尚书令黄琼以前左雄所上孝廉之选，专用儒学文吏，于取士之义犹有所遗，乃奏增孝悌及能从政为四科。</span>
皆有事效，然后察举，试辟公府，为亲民长吏，转以功次补郡守者，或就增秩赐爵，此最考课之急务也。臣以为便当显其身，用其言，使具为课州郡之法，法具施行，立必信之赏，施必行之罚。至于公卿及内职大臣，亦当俱以其职考课之也。

9. <span id="卷十六·魏书十六·任苏杜郑仓传第十六-杜畿-9"></span>
“古之三公，坐而论道，
<span class="c1">◎《周官·考工记》曰：古之三公，坐而论道。</span>
内职大臣，纳言补阙，无善不纪，无过不举。且天下至大，万机至众，诚非一明所能遍照。故君为元首，臣为股肱，
<span class="c1">宋本“臣为”作“臣作”，《通鉴》同。</span>
明其一体相须而成也。是以古人称廊庙之材，非一木之支；帝王之业，非一士之略。
<span class="c1">◎师古曰：此语出于《慎子》，班固引以赞娄敬、叔孙通。</span>
由是言之，焉有大臣守职辨课可以致雍熙者哉！
<span class="c1">◎何焯曰：其论则高。然考课者，所以待中材凡士，亦不可废也。</span>
且布衣之交，犹有务信誓而蹈水火，感知己而披肝胆，徇声名而立节义者；况于束带立朝，致位卿相，所务者非特匹夫之信，所感者非徒知己之惠，所徇者岂声名而已乎！

10. <span id="卷十六·魏书十六·任苏杜郑仓传第十六-杜畿-10"></span>
“诸蒙宠禄受重任者，不徒欲举明主于唐、虞之上而已；身亦欲厕稷、契之列。是以古人不患于念治之心不尽，患于自任之意不足，此诚人主使之然也。唐、虞之君，委任稷、契、夔、龙而责成功，及其罪也，殛鲧而放四凶。
<span class="c1">◎四凶，宋本作“驩兜”。◎赵一清曰：以鲧不再四凶之内，与先儒说异。◎沈家本曰：四凶，见《左传》浑敦、穷奇、涛杌。杜预以驩兜、共工、鲧当之，而务伯之言如此，是父子异说也。◎弼按：《尚书·尧典》言四罪而天下咸服，亦举共工、驩兜、三苗、鲧，《陆氏音义》亦引杜预注《左传》以证之。是鲧在四凶之列，从无异说。窃谓“放四凶”三字，当从宋本作“放驩兜”，《尚书》亦云“放驩兜”， “殛鲧”也。</span>
今大臣亲奉明诏，给事目下，其有夙夜在公，恪勤特立，当官不挠贵势，执平不阿所私，危言危行以处朝廷者，自明主所察也。若尸禄以为高，拱（嘿）[默]以为智，当官苟在于免负，立朝不忘于容身，絜行逊言以处朝廷者，亦明主所察也。诚使容身保位，无放退之辜，而尽节在公，抱见疑之势，公义不脩而私议成俗，虽仲尼为谋，
<span class="c1">《通鉴》“谋”作“课”。</span>
犹不能尽一才，又况于世俗之人乎！今之学者，师商、韩而上法术，竞以儒家为迂阔，不周世用，此最风俗之流弊，创业者之所致慎也。”后考课竟不行。
<span class="c1">◎司马光曰：为治之要莫先于用人，而知人之道圣贤所难也，是故求之于毁誉则爱憎竞进，而善恶浑肴，考之于功状，则巧诈横生而真伪相冒。要之，其本在于至公至明而已矣。为人上者至公至明，则群下之能否焯然形于目中，无所复逃矣。苟为不公不明，则考课之法，適足以为曲私欺罔之资也。何以言之？公明者，心也；功状者，迹也。己之心不能治，而以考人之迹，不亦难乎！为人上者，诚能不以亲疏贵贱异其心，喜怒好恶乱其志，欲知治经之士，则视其记览博洽，讲论精通，斯为善治经矣；欲知治狱之士，则视其曲尽情伪，无所冤抑，斯为善治狱矣；欲知治财之士，则视其仓库盈产，百姓富给，斯为善治财矣；欲知治兵之士，则视其战胜攻取，敌人畏服，斯为善治兵矣。至于百官，莫不皆然。虽询谋于人而决之在己，虽考求于迹而察之在心，研核其实而斟酌其宜，至精至微，不可以口述，不可以书传也，安得豫为之法而悉委有司哉！◎胡三省曰：温公之论善矣。然必英明之君然后能行之，自汉以下循名责实，莫孝宣若也。宣帝之政，非由师傅之论教、公辅之启沃也。公所谓不可以口述、不可以书传，其万世之名言也欤！</span>
<span class="c1">◎《杜氏新书》曰：时李丰为常侍，黄门郎袁侃见转为吏部郎，荀俣出为东郡太守，三人皆恕之同班友善。
<span class="c2">◎官本《考证》曰：监本误作“二人”，今改正。</span>
</span>

11. <span id="卷十六·魏书十六·任苏杜郑仓传第十六-杜畿-11"></span>
乐安廉昭以才能拔擢，颇好言事。
<span class="c1">宋本无“言”字。</span>
恕上疏极谏曰：
<span class="c1">此疏《通鉴》编入太和六年。</span>
“伏见尚书郎廉昭奏左丞曹璠以罚当关不依诏，坐判问。
<span class="c1">◎胡三省曰：○《续汉志》：尚书左右丞各一人，掌录文书期会。左丞主吏民章报及驺伯史，右丞主假署印绶，及纸笔墨诸财用库藏。○蔡质《汉仪》曰：左丞总典台中纲纪，无所不统。魏、晋之制，左丞主台内禁令、宗庙祠祀、朝仪礼制、选用置吏、急假。右丞掌台内库藏庐舍、凡诸器用之物，及廪赈人租布、刑狱、兵器、督录远道文书、章表、奏章等事。罚，罪罚也。关，白也。言有罪罚当关白，而不依诏书，故坐以判问。判，剖也，析也。问，责问也。剖析其事而责问之也。</span>
又云‘诸当坐者别奏’。
<span class="c1">◎胡三省曰：廉昭又云：“诸当坐者别奏，意欲并奏令仆坐之。”</span>
尚书令陈矫自奏不敢辞罚，亦不敢以处重为恭，
<span class="c1">◎严衍曰：处重者，养重也。自处于重，而一置人言于不辨，有似于恭者矫不敢也。</span>
意至恳恻。
<span class="c1">《通鉴》作“亦不敢陈理，志意恳恻”。</span>
臣窃悯然为朝廷惜之！夫圣人不择世而兴，不易民而治，然而生必有贤智之佐者，盖进之以道，率之以礼故也。古之帝王之所以能辅世长民者，莫不远得百姓之欢心，近尽群臣之智力。诚使今朝任职之臣皆天下之选，而不能尽其力，不可谓能使人；若非天下之选，亦不可谓能官人。陛下忧劳万机，或亲灯火，而庶事不康，刑禁日弛，岂非股肱不称之明效欤？原其所由，非独臣有不尽忠，亦主有不能使。百里奚愚于虞而智于秦，
<span class="c1">此韩信之言。百里奚，虞之大夫，虞公不能用以亡，秦穆公用之而霸。</span>
豫让苟容中行而著节智伯，
<span class="c1">豫让事范中行，智伯伐而灭之，移事智伯。后赵襄子灭智伯，豫让漆身吞炭必报襄子，五起而不中。人问豫让，让曰：“范中行众人遇我，我故众人报之。智伯国士遇我，我故国士报之。”</span>
斯则古人之明验矣。今臣言一朝皆不忠，是诬一朝也；然其事类，可推而得。陛下感帑藏之不充实，而军事未息，至乃断四时之赋衣，薄御府之私谷，帅由圣意，举朝称明，与闻政事密勿大臣，宁有恳恳忧此者乎？

12. <span id="卷十六·魏书十六·任苏杜郑仓传第十六-杜畿-12"></span>
“骑都尉王才、幸乐人孟思所为不法，振动京都，而其罪状发于小吏，公卿大臣初无一言。自陛下践阼以来，司隶校尉、御史中丞宁有举纲维以督奸宄，
<span class="c1">◎《百官志》：司隶校尉，掌察举百官以下及京师近郡犯法者。御史中丞，在殿中密举非法。</span>
使朝廷肃然者邪？若陛下以为今世无良才，朝廷乏贤佐，岂可追望稷、契之遐踪，坐待来世之儁乂乎！
<span class="c1">《通鉴》“儁”作“俊”。</span>
今之所谓贤者，尽有大官而享厚禄矣，然而奉上之节未立，向公之心不一者，委任之责不专，而俗多忌讳故也。臣以为忠臣不必亲，亲臣不必忠。何者？以其居无嫌之地而事得自尽也。今有疏者毁人不实其所毁，而必曰私报所憎，誉人不实其所誉，而必曰私爱所亲，左右或因之以进憎爱之说。
<span class="c1">◎《通鉴》作“臣以为忠臣不必亲，亲臣不必忠。今有疏者毁人，而陛下疑其私报所憎，誉人而陛下疑其私爱所亲，左右或因之以进憎爱之说，遂使疏者不能毁誉。◎胡三省曰：此言帝信其所亲，而疑其所疏，遂使在远之臣不敢言，以至是非失其真也。</span>
非独毁誉有之，政事损益，亦皆有嫌。陛下当思所以阐广朝臣之心，笃厉有道之节，
<span class="c1">有道，谓有道之士也。</span>
使之自同古人，望与竹帛耳。反使如廉昭者扰乱其间，臣惧大臣遂将容身保位，坐观得失，为来世戒也！

13. <span id="卷十六·魏书十六·任苏杜郑仓传第十六-杜畿-13"></span>
“昔周公戒鲁侯曰‘无使大臣怨乎不以’，
<span class="c1">◎毛本“乎”作“何”，误。◎胡三省曰：以，用也，见《论语》。</span>
不言贤愚，明皆当世用也。
<span class="c1">《通鉴》作“言不贤则不可为大臣，为大臣则不可不用也”。</span>
尧数舜之功，称去四凶，
<span class="c1">共工、驩兜、鲧、三苗，世济其悉，然后去之。</span>
不言大小，有罪则去也。
<span class="c1">◎《通鉴》作“不言有罪无问大小则去也”。◎胡三省曰：言小过当略而不问。</span>
今者朝臣不自以为不能，以陛下为不任也；不自以为不智，以陛下为不问也。陛下何不遵周公之所以用，大舜之所以去？使侍中、尚书坐则侍帷幄，行则从华辇，亲对诏问，所陈必达，
<span class="c1">《通鉴》作“各陈所有”。</span>
则群臣之行，能否皆可得而知；忠能者进，闇劣者退，谁敢依违而不自尽？以陛下之圣明，亲与群臣论议政事，使群臣人得自进，
<span class="c1">宋本“进”作“尽”，《通鉴》同。</span>
人自以为亲，人思所以报，贤愚能否，在陛下之所用。以此治事，何事不办？以此建功，何功不成？每有军事，
<span class="c1">◎胡三省曰：谓二边有警急之时也。</span>
诏书常曰：‘谁当忧此者邪？吾当自忧耳。’近诏又曰：‘忧公忘私者必不然，但先公后私即自辨也。’
<span class="c1">◎《通鉴》“辨”作“辩”。◎胡三省曰：近诏，谓近日所下诏也。</span>
伏读明诏，乃知圣思究尽下情，然亦怪陛下不知其本而忧其末也。
<span class="c1">◎宋本“知”作“治”，《通鉴》同。◎胡三省曰：为治之本在于任贤，事之治不治乃其末也。</span>
人之能否，实有本性，虽臣亦以为朝臣不尽称职也。明主之用人也，使能者不敢遗其力，而不能者不得处非其任。选举非其人，未必为有罪也；举朝共容非其人，乃为怪耳。陛下知其不尽力也，而代之忧其职，知其不能也，而教之治其事，岂徒主劳而臣逸哉？虽圣贤并世，终不能以此为治也。

14. <span id="卷十六·魏书十六·任苏杜郑仓传第十六-杜畿-14"></span>
“陛下又患台阁禁令之不密，人事请属之不绝，听伊尹作迎客出入之制，选司徒更恶吏以守寺门；
<span class="c1">◎《通鉴》作“定迎客出入之制，以恶吏守寺门”。◎胡三省曰：寺门，官寺之门也。◎孙志祖曰：“听伊尹”三字不可解。◎俞正燮《癸巳存稿》卷七云：伊尹之制，与恶吏守门，非治世之具也。伊尹当是人名。</span>
威禁由之，实未得为禁之本也。昔汉安帝时，少府窦嘉辟廷尉郭躬无罪之兄子，犹见举奏，章劾纷纷。
<span class="c1">◎胡三省曰：范《书》郭躬章帝元和三年拜廷尉，和帝永元六年卒，不及安帝时。盖躬死后，窦嘉方辟其兄子也。◎梁章钜曰：安帝，当作“和帝”。《后汉书·窦融传》郭躬为廷尉，卒于和帝永元六年，不及安帝时也。</span>
近司隶校尉孔羡辟大将军狂悖之弟，而有司嘿尔，望风希指，甚于受属。选举不以实，人事之大者也。
<span class="c1">◎臣松之案：大将军，司马宣王也。《晋书》云：“宣王第五弟名通，为司隶从事。”疑恕所云狂悖者。通子顺，封龙阳亭侯。晋初受禅，以不达天命，守节不移，削爵土，徙武威。
<span class="c2">◎赵一清曰：○《晋书·宗室传》：顺字子思，初封习阳亭侯。及武帝受禅，叹曰：“事乖唐、虞，而假为禅名。”遂悲泣。由是废黜徙姑臧县，虽受罪流放，守意不移而卒。</span>
</span>
嘉有亲戚之宠，躬非社稷重臣，犹尚如此；以今况古，陛下自不督必行之罚以绝阿党之原耳。伊尹之制，
<span class="c1">《通鉴》作“出入之制”。</span>
与恶吏守门，非治世之具也。使臣之言少蒙察纳，何患于奸不削灭，而养若昭等乎！

15. <span id="卷十六·魏书十六·任苏杜郑仓传第十六-杜畿-15"></span>
“夫纠擿奸宄，忠事也，然而世憎小人行之者，以其不顾道理而苟求容进也。若陛下不复考其终始，必以违众忤世为奉公，密行白人为尽节，
<span class="c1">◎胡三省曰：谓潜伺人之过失，以白于上，乃以为尽节也。</span>
焉有通人大才而更不能为此邪？诚顾道理而弗为耳。使天下皆背道而趋利，则人主之所最病者，陛下将何乐焉，胡不绝其萌乎！夫先意承旨以求容美，率皆天下浅薄无行义者，其意务在于適人主之心而已，非欲治天下安百姓也。陛下何不试变业而示之，彼岂执其所守以违圣意哉？夫人臣得人主之心，安业也；处尊显之官，荣事也；食千鍾之禄，厚实也。人臣虽愚，未有不乐此而喜干迕者也，迫于道，自强耳。诚以为陛下当怜而佑之，
<span class="c1">◎宋本“佑”作“祐”。◎何焯曰：恕言甚烦长，不能自达其意，泰初亦然。◎弼按：此疏《通鉴》有删节，较整洁。</span>
少委任焉，如何反录昭等倾侧之意，而忽若人者乎？今者外有伺隙之寇，内有贫旷之民，陛下当大计天下之损益，政事之得失，诚不可以怠也。”
<span class="c1">◎《徐邈传》注引《魏名臣奏》：黄门侍郎杜恕表称：“韩观、王昶，信有兼才，高官重任，不但三州。”</span>
恕在朝八年，其论议亢直，皆此类也。

16. <span id="卷十六·魏书十六·任苏杜郑仓传第十六-杜畿-16"></span>
出为弘农太守，数岁转赵相，
<span class="c1">赵王幹之相也。</span>
<span class="c1">◎《魏略》曰：恕在弘农，宽和有惠爱。及迁，以孟康代恕为弘农。康字公休，安平人。
<span class="c2">◎赵一清曰：○《通典·州郡七》：景初元年，河南尹卢延上言成皋、函谷二里六十步，宜却函谷关于崤下。宏农太守杜恕议以东徙潼关，著郡下省函谷关，徙蒯关卢氏县下。正始元年，宏农太守孟康上言移函谷关，更号大崤关，又为金关。○顾氏祖禹谓此以关城既移，欲更定新关之名耳。○一清案：潼关既建，函谷遂废，盖于此时也。孟康即注《汉书》者。○师古《汉书叙例》曰：安平广宗人。○《隋书·经籍志》：孟康《汉书音义》九卷。○《晋书·王濬传》有太子洗马孟康，别是一人。</span>
黄初中，以于郭后有外属，
<span class="c2">郭后亦为安平广宗人。《郭后传》“后姊子孟武”，故云“于郭后有外属”也。</span>
并受九亲赐拜，遂转为散骑侍郎。是时，散骑皆以高才英儒充其选，而康独缘妃嫱杂在其间，故于时皆共轻之，号为阿九。康既无才敏，
<span class="c2">《御览》作“康既才敏”。</span>
因在冗官，博读书传，后遂有所弹駮，其文义雅而切要，众人乃更加意。
<span class="c2">◎本志《崔林传》：散骑常侍孟康荐林。</span>
正始中，出为弘农，领典农校尉。康到官，清己奉职，
<span class="c2">◎《书钞·七十四》引《魏略》“清己”下有“平赋”二字。</span>
嘉善而矜不能，省息狱讼，缘民所欲，因而利之。郡领吏二百余人，涉春遣休，常四分遣一。事无宿诺，时出案行，皆豫敕督邮平水，
<span class="c2">◎《百官志》：有水池及鱼利多者置水官，主平水收渔税。</span>
不得令属官遣人探候，修设曲敬。又不欲烦损吏民，常豫敕吏卒，行各持镰，所在自刈马草，不止亭传，露宿树下，又所从常不过十余人。郡带道路，其诸过宾客，自非公法无所出给；若知旧造之，自出于家。康之始拜，众人虽知其有志量，以其未尝宰牧，不保其能也；而康恩泽治能乃尔，吏民称歌焉。嘉平末，从渤海太守征入为中书令，后转为监。
<span class="c2">◎颜师古《汉书叙例》云：康封广陵亭侯。◎《隋书·经籍志》：梁有《汉书孟康音义》九卷，亡。◎《唐经籍志》：《汉书音义》九卷，孟康撰。◎《艺文志》：孟康《汉书音义》九卷。◎《经典释文·叙录》曰：《老子孟子注》二卷，或云孟康。◎姚振宗曰：○《隋志》：梁有《老子》二卷，孟氏注，亡。○似即此书。唐张君相《三十家集解》中有大孟、小孟二家，小孟或是孟智周，大孟当即是康。</span>
</span>
以疾去官。
<span class="c1">◎《杜氏新书》曰：恕遂去京师，营宜阳一泉坞，
<span class="c2">◎赵一清曰：○《水经·洛水注》：洛水又东迳一合坞南，城在川北原上，高二十丈，南北东三箱天险峭绝，唯筑西面，即为合固，一合之名起于是矣。○《方舆纪要》四十八卷：福昌城，今河南宜阳县治。○杜佑曰：即故乙合坞，晋永嘉末魏浚屯洛北石梁坞，族子该聚众屯一泉坞，盖其坞险固可凭也。</span>
因其垒堑之固，
<span class="c2">宋本“堑”作“壍”。</span>
小大家焉。明帝崩时，人多为恕言者。</span>
起家为河东太守，
<span class="c1">◎李冶《敬斋古今注》卷四云：起家者，盖在家中而起为此官也。傅嘏起家拜荥阳太守，王基起家为河南尹是也。◎《意林》云：恕在河东，坐卧恒避父住处。◎《晋书·刘毅传》：毅侨居平阳，太守杜恕请为功曹，沙汰郡吏百余人，三魏称焉，为之语曰：“但闻刘功曹，不闻杜府君。”◎赵一清曰：据此，则恕曾为平阳太守，而传略之。◎梁章钜曰：平阳县属河东，正始八年始别置郡，是时尚未也。</span>
岁余，迁淮北都督护军，复以疾去。恕所在，务存大体而已，其树惠爱，益得百姓欢心，不及于畿。顷之，拜御史中丞。恕在朝廷，以不得当世之和，故屡在外任。
<span class="c1">◎赵一清曰：○《晋书·杜预传》：父恕，与宣帝不相能，遂以忧死。○承祚所谓“不得当世之和”者，此也。然则务伯固魏室之纯臣，而非道以终，元凯仕晋，为之尽力平吴，功则高矣，其如有愧于王伟元何！◎弼按：本传恕《论廉昭疏》云“司隶辟大将军狂悖之弟，而有司嘿尔”，或以此见嫉欤？</span>
复出为幽州刺史，加建威将军，使持节，护乌丸校尉。时征北将军程喜
<span class="c1">程喜，见《管宁传》。</span>
屯蓟，
<span class="c1">◎《宋书·百官志》：征北将军，一人，魏武置，秩二千，黄初中位次三公。◎《郡国志》：幽州广阳郡蓟。◎三国魏蓟县改属燕国。◎《一统志》：蓟县故城，今顺天府大兴县西南。</span>
尚书袁侃等戒恕曰： “程申伯处先帝之世，倾田国让于青州。足下今俱杖节，使共屯一城，
<span class="c1">幽州刺史与征北将军共屯蓟。</span>
宜深有以待之。”而恕不以为意。至官未期，有鲜卑大人儿，不由关塞，径将数十骑诣州，州斩所从来小子一人，无表言上。喜于是劾奏恕，下廷尉，当死。以父畿勤事水死，
<span class="c1">事见前。</span>
免为庶人，徙章武郡，
<span class="c1">◎赵一清曰：《晋志·总叙》魏武置章武郡，分河间、渤海置，治东平舒县，今北直大成县也。</span>
是岁嘉平元年。
<span class="c1">◎《杜氏新书》曰：喜欲恕折节谢己，讽司马宋权
<span class="c2">《御览》“权”作“瓘”。</span>
示之以微意。恕答权书曰：“况示委曲。夫法天下事，以善意相待，无不致快也；以不善意相待，无不致嫌隙也。而议者言，凡人天性皆不善，不当待以善意，更堕其调中。仆得此辈，便欲归蹈沧海乘桴耳，不能自谐在其间也。然以年五十二，不见废弃，颇亦遭明达君子亮其本心；若不见亮，使人刳心著地，正与数斤肉相似，何足有所明，
<span class="c2">《御览》“弃”下有“者”字，“似”下有“耳”字，“明”下有“邪”字。</span>
故终不自解说。程征北功名宿著，在仆前甚多，有人出征北乎！若令下官事无大小，咨而后行，则非上司弹绳之意；若咨而不从，又非上下相顺之宜。故推一心，任一意，直而行之耳。杀胡之事，天下谓之是邪，是仆谐也；呼为非邪，仆自受之，无所怨咎。
<span class="c2">毛本“咎”作“咨”。</span>
程征北明之亦善，不明之亦善，诸君子自共为其心耳，不在仆言也。”喜于是遂深文劾恕。</span>
<span class="c1">《御览·三百七十六》引此作“《笃论》”。</span>
恕倜傥任意，而思不防患，终致此败。

17. <span id="卷十六·魏书十六·任苏杜郑仓传第十六-杜畿-17"></span>
初，恕从赵郡还，
<span class="c1">上文言“为赵相”，赵王幹后未徙封，此传云“赵郡”者何也？</span>
陈留阮武亦从清河太守征，俱自薄廷尉。
<span class="c1">◎赵一清曰：薄，当作“簿”，谓对簿也。</span>
谓恕曰： “相观才性可以由公道而持之不厉，器能可以处大官而求之不顺，才学可以述古今而志之不一，此所谓有其才而无其用。今向间暇，可试潜思，成一家言。”在章武，遂著《体论》八篇。
<span class="c1">◎严可均曰：○《隋志·儒家》：杜氏《体论》四卷，魏幽州刺史杜恕撰。○旧、新唐志同。八篇者，一君、二臣、三言、四行、五政、六法、七听、八用兵。四卷者，卷凡二篇。其书盖亡于唐末。《群书治要》载有六千余言，不著篇名，审观知是君、臣、行、政、法、听察六篇，其余言篇、用兵篇略见《御览》、《六贴》，而《意林》以《自叙》终焉。今录出校订为一卷。◎又云：○《隋志·杂家》：梁有《笃论》四卷，杜恕撰，亡。○旧、新唐志著于录，至宋复亡。《魏志》本传称恕有《体论》、《兴性论》，无《笃论》。据《意林》引《笃论》“水性胜火，人性胜志”，考实性、行二事，证知《兴性》即《笃论》之首篇。据《意林》及《御览》证知裴松之所引《杜氏新书》即《笃论》之末篇。其书前数篇出恕手，后述叙家世、历官，引及《魏书》并引及王隐《晋书》，证知东晋时编附，故称“新书”，犹今之“全书”，而《笃论》其总名也。故梁《七录》、《唐志》有《笃论》无《新书》。余既校辑《体论》，因并采录《笃论》，依《意林》次第编定之。◎又云：《艺文类聚·八十七》引杜恕《笃边论》，盖《笃论》之言边事者，边亦篇名。◎弼按：杜恕著《家戒》，见《邴原传》。</span>
<span class="c1">◎《杜氏新书》曰：以为人伦之大纲，莫重于君臣；立身之基本，莫大于言行；安上理民，莫精于政法；胜残去杀，莫善于用兵。夫礼也者，万物之体也，万物皆得其体，无有不善，故谓之《体论》。
<span class="c2">◎严可均曰：此盖《体论·自叙篇》。</span>
</span>
又著《兴性论》一篇，盖兴于为己也。四年，卒于徙所。
<span class="c1">◎当年五十六。◎《通典·州郡七》：河南福昌县北有魏杜畿、杜恕墓。</span>

18. <span id="卷十六·魏书十六·任苏杜郑仓传第十六-杜畿-18"></span>
甘露二年，河东乐详年九十余，上书讼畿之遗绩，朝廷感焉。诏封恕子预为丰乐亭侯，邑百户。
<span class="c1">◎《晋书·杜预传》：预父与宣帝不相能，遂以忧死，故预久不得调。文帝嗣立，预尚帝妹高陆公主，起家拜尚书郎，袭祖爵丰乐亭侯。钟会伐蜀，以预为镇西长史。及会反，寮佐并遇害，唯预以智获免。◎沈家本曰：恕以忧死，本传不言，讳之也。</span>
<span class="c1">◎《魏略》曰：乐详字文载。
<span class="c2">乐详，《魏略》列《儒宗传》，见《王肃传》。</span>
少好学，建安初，详闻公车司马令南郡谢该
<span class="c2">公车司马令，见《管宁传》。</span>
善《左氏传》，乃从南阳步涉诣该，问疑难诸要，
<span class="c2">范《书·谢该传》注引《魏略》作“乃从南阳步涉诣许，从该问难诸要”。</span>
今《左氏乐氏问七十二事》，详所撰也。
<span class="c2">◎《谢该传》：该字文仪，南阳章陵人，善明《春秋左氏》，为世名儒，门徒数百千人。建安中河东乐详条《左氏》疑滞数十事以问该，皆为通解之，为《谢氏释》行于世。</span>
所问既了而归乡里，时杜畿为太守，亦甚好学，署详文学祭酒，使教后进，于是河东学业大兴。至黄初中，征拜博士。于时太学初立，有博士十余人，学多褊狭，又不熟悉，略不亲教，备员而已。惟详五业并授，
<span class="c2">◎惠栋曰：五业，五经也。《汉督邮班碑》云“啧意五业”，汉末章陵宋衷为刘表五业博士。</span>
其或难解，质而不解，详无愠色，以杖画地，牵譬引类，至忘寝食，以是独擅名于远近。详学既精悉，
<span class="c2">《通典·八十一》载乐详《外祖母服依周礼议》。《宋书·礼志一》载详《忌月设乐议》，俱见严可均辑《全三国文》中。</span>
又善推步三五，别受诏与太史典定律历。太和中，转拜骑都尉。详学优能少，故历三世，竟不出为宰守。至正始中，以年老罢归于舍，本国宗族归之，门徒数千人。
<span class="c2">◎当阳左癖，或有渊源。◎姚振宗曰：乐详至魏末尚存，犹上书为故君讼，而元凯受封。元凯《左氏》学或亦尝从问焉。其《左氏问七十二事》作于建安初，时年三十余。谢氏之释，当亦录入此书。</span>
</span>

19. <span id="卷十六·魏书十六·任苏杜郑仓传第十六-杜畿-19"></span>
恕奏议论駮皆可观，
<span class="c1">冯本“駮”作“驳”。</span>
掇其切世大事著于篇。
<span class="c1">◎《杜氏新书》曰：恕弟理，字务仲。少而机察精要，畿奇之，故名之曰理。年二十一而卒。弟宽，字务叔。
<span class="c2">◎李龙官曰：弟宽，监本作“子宽”。按恕字务伯，理字务仲，宽字务叔，皆兄弟也。韩愈《杜中散墓志》亦云“畿季子宽”，可知“子”字为“弟”字之误，今改正。◎潘眉曰：○《唐书·宰相世系表》：畿三子恕、理、宽。◎弼按：《意林》引《笃论》作“少子宽”，言畿之少子也。</span>
清虚玄静，敏而好古。以名臣门户，少长京师，而笃志博学，绝于世务，其意欲探赜索隐，由此显名，当涂之士多交焉。举孝廉，除郎中。年四十二而卒。经传之义，多所论駮，草创未就，惟删集《礼记》及《春秋左氏传解》，今存于世。◎预字元凯，司马宣王女婿。王隐《晋书》称预智谋渊博，明于理乱，常称“德者非所以企及，立功立言，所庶几也”。大观群典，谓《公羊》、《谷梁》，诡辨之言。又非先儒说《左氏》未究丘明意，而横以二传乱之。乃错综微言，著《春秋左氏经传集解》，又参考众家，谓之《释例》，又作《盟会图》、《春秋长历》，备成一家之学，至老乃成。
<span class="c2">◎杜预《春秋左氏经传集解·自序》云：古今言《左氏春秋》者多矣，今其遗文可见者十数家，大体转相祖述，进不成为错综经文以尽其变，退不守丘明之传。于丘明之传有所不通，皆没而不说，而更肤引《公羊》、《谷梁》，適足自乱。预今所以为异，专修丘明之传以释经。经之条贯，必出于传；传之义例，总归诸凡。推变例以正褒贬，简二传而去异端，盖丘明之志也。其有疑错，则备论而阙之，以俟后贤。然刘子骏创通大义，贾景伯父子、许惠卿皆先儒之美者也。末有颍子严者，虽浅近，亦复名家。故特举刘、贾、许、颍之违，以见同异。分经之年与传之年相附，比其义类，各随而解之，名曰《经传集解》。又别集诸例，及地名、谱第、历数，相与为部，凡四十部，十五卷，皆显其异同，从而释之，名曰《释例》。将令学者观其所聚异同之说，释例详之也。◎《晋书·杜预传》：预立功之后从容无事，乃耽思经籍，为《春秋左氏经传集解》，又参考众家谱第，谓之《释例》，又作《盟会图》、《春秋长历》，备成一家之学，比老乃成。当时论者谓预文义质直。◎《隋书·经籍志》：《春秋左氏经传集解》三十卷，杜预撰。《春秋释例》十五卷，杜预撰。◎《经典释文·序录》：杜预《经传集解》三十卷。杜预《春秋释例》十五卷，四十篇。杜预《音》三卷。◎又云：旧夫子之经与左丘明之传各卷。杜氏合而释之，故曰《经传集解》。◎《四库提要》云：言《左传》者，孔奇、孔嘉之说久佚不传；贾逵、服虔之说，亦仅偶见他书。今世所传，惟杜注孔疏为最古。杜注多强经以就传，孔疏亦多左杜而右刘，是皆笃信专门之过，不能不谓之一失。然有注疏而后《左氏》之义明，《左氏》之义明而后二百四十二年内善恶之迹一一有征。后儒妄作聪明，以私臆谈褒贬者，犹得据传文以知其谬，则汉、晋以来藉《左氏》以知经义，宋、元以来更藉《左氏》以杜臆说矣。传与注疏皆谓有大功于《春秋》可也。◎又云：《释例》一书，以经之条贯，必出于传，传之义例，归总于凡。《左传》称凡者五十，其别四十有九，皆周公之垂法，史书之旧章，孔仲尼因而修之，以成一经之通体，诸称“书”、“不书”、“先书”、“故书”、“不言”、“不称”、 “书曰”之类，皆所以起新绪，发大义，谓之变例。亦有旧史所不书，適合仲尼之意者，仲尼即以为义，非互相比较，则褒贬不明，故别集诸例及地名、谱第、历数，相与为部，先列经传数条，以包通其余，而传所述之凡系焉，更以己意申之，名曰“释例”。地名本于《泰始郡国图》，《世族谱》本于刘向《世本》，与《集解》一经一纬，相为表里。《晋书》称预自平吴后，从容无事，乃著《集解》。又参考众家谱第，谓之《释例》。又作《盟会图》、《春秋长历》，备成一家之学，比老乃成。今考《土地名篇》，称孙氏僭号于吴，故江表所记特略。则其属稿实在平吴以前，故所列多两汉、三国之郡县，与晋时不尽合。至《盟会图》、《长历》则皆书中之一篇，非别为一书。观预所作《集解序》可见。史所言者未详。《晋书》又称当时论者谓预文义质直，世人未之重，惟秘书监挚虞赏之。考嵇含《南方草木状》，称晋武帝赐杜预蜜香纸万番，写《春秋释例》及《经传集解》，则当时固重其书。史所言者，亦未尽确也。其书自《隋书·经籍志》而后，并著于录，均止十五卷。惟元吴莱作《后序》云四十卷。岂元时所行之本，卷次独分析乎？自明以来，是书久佚，惟《永乐大典》中尚存三十篇，并有唐刘蕡原序。其六篇有《释例》，而无经、传，余亦多有脱文。谨随篇掇拾，取孔颖达《正义》及诸书所引《释例》之文补之。校其讹谬，釐为四十七篇，仍分十五卷，以还其旧。吴莱《后序》亦并附焉。案预《集解序》云“《释例》凡四十部”，《崇文总目》云“凡五十三例”，而孔颖达《正义》则云“《释例》事同则为部，小异则附出，孤经不及例者聚于终篇。四十部次第，从隐即位为首，先有其事则先次之。世族、土地，事既非例，故退之终篇之前。是《土地名》起于‘宋、卫遇于垂’，《世族谱》起于‘无骇卒’。无骇卒在遇垂之后，故地名在世族前”。今是书原目不可考，故因孔氏所述之大旨，推而广之，取其事之见经先后为序。《长历》一篇则次之《土地名》、《世族谱》后，以《集解》序述历数在地名、谱第后也。《土地名篇》《释例》云‘据今天下郡国县邑之名、山川道涂之实，爰及四表，皆图而备之。然后以《春秋》诸国邑盟会地名附列之，名曰《古今书春秋盟会图》，别集《疏》一卷附之。《释例》所画图，本依官司空图，据泰始之初郡国为正。孙氏初平，江表十四郡皆贡图籍。荆、扬、徐三州皆改从今为正，不复依用司空图”，则是书应有图，而今已佚。又有《附盟会图疏》，胪载郡县，皆是元魏、隋、唐建置地名，非晋初所有。而“阳城”一条，且记唐武后事。当是预本书已佚，而唐人补辑。又《土地名》所释亦有后人增益之语。今仍录原文，而各加辨证于下方。考预书虽有曲从左氏之失，而用心周密，后人无以复加。其例亦皆参考经文，得其体要，非公、穀二家穿凿月日者比。挚虞谓“左丘明本为《春秋》作《传》，而《左传》遂自孤行。《释例》本为《传》设，而所发明何但《左传》，故亦孤行”，良非虚美。◎周中孚《郑堂读书记》云：《左》氏之学兴于贾逵、服虔、董遇、郑众、颖容诸家，元凯承诸儒之后，亦专修丘明之传以释经，寻端究绪，舍短录长，大而天官、地理，细而名物、典文，罔弗剖析微渊，敷畅旨趣。是以学《左氏》者称丘明为孔子素臣，称元凯为丘明功臣，虽偏私党护，间有瑕疵，如崔灵恩、卫冀隆所难，刘炫所规，然亦犹夫范升之摘《左氏》之违，何休祖李育之议，朽壤一撮，曾不足以轻重泰山也。◎吴承仕《经典释文序录疏证》云：郑、贾当古学始兴之时，冀幸立学，以兴《公羊》家相抗，又渐染俗家，弗能弃捐。郑众难作《长义》十九条，十七事，论《公羊》之短，《左氏》之长。贾逵亦作《长义》四十一条，以为《公羊》可夺，《左氏》可兴，犹谓《左氏》同《公羊》者什有八九。服、郑之论，颇同此比。迄于魏晋，则以刘、贾、许、颍最为名家。至杜预撰《集解》，简二传，去异端，举四家之失违，明姬孔之条贯，于是汉师怪迂之谈亦庶几少息矣。◎吴士鉴曰：本传于《释例》外，复有《盟会图》、《春秋长历》。《隋志》引《七录》作《春秋古今盟会地图》一卷，《通志略》复有《地名谱》、《小公子谱》，《宋志》复有《春秋世谱》，要皆清晰《释例》，别自为书也。◎黄逢元曰：○王隐《晋书》云：预作《释例》，又作《盟会图》、《春秋长历》。一书分晰，隐已复误。唐修《晋书》悉本隐文，未及删定，《通志》、《宋志》因而承之。</span>
尚书郎挚虞甚重之，曰：“左丘明本为《春秋》作传，而《左传》遂自孤行；《释例》本为传设，而所发明何但《左传》，故亦孤行。”
<span class="c2">◎《晋书·杜预传》：武帝谓预曰：“卿有何癖？”对曰：“臣有左传癖。”</span>
预有大功名于晋室，位至征南大将军，开府，封当阳侯，食邑八千户。
<span class="c2">◎《晋书·预传》：预拜支度尚书，在内七年，损益万机不可胜数，朝野称美，号曰杜武库。帝密有灭吴之计，而朝议多违，唯预、羊祜、张华与帝意合。祜病，举预自代，拜预镇南大将军，都督荆州诸军事，袭破吴西陵督张政。政，吴名将也。太康元年正月伐吴，克江陵，既平上流，于是沅、湘以南，至于交广，吴之州郡望风归命。时众军会议，宜俟来冬。预谓：“兵威已振，譬如破竹。数节之后，迎刃而解。无复着手处也。”遂指授群帅径造秣陵，孙晧既平，振旅凯入，以功进爵当阳县侯，增邑，并前九千六百户。</span>
子锡，字世嘏，
<span class="c2">此云 “字世嘏”，《晋诸公赞》云“嘏，有器局；嘏子乂”，以嘏为名，未知孰是。然《晋书·杜乂传》云“乂字弘理，成恭皇后父，镇南将军预孙，尚书左丞锡之子”，又不云嘏也。</span>
尚书左丞。◎《晋诸公赞》曰：嘏有器局。
<span class="c2">◎《晋书·预传》：锡少有盛名，性亮直忠烈，屡谏愍怀太子，言辞恳切，太子患之。后置针著锡常所坐处毡中，刺之流血。</span>
预从兄斌，字世将，亦有才望，为黄门郎，为赵王伦所枉杀。嘏子乂，字洪治。
<span class="c2">宋本“洪”作“弘”，《晋书》“治”作“理”，二字均避讳改。</span>
少有令名，为丹阳丞，早卒。
<span class="c2">◎《晋书·外戚传》：杜乂美姿容，王羲之见而目之曰：“肤若凝脂，眼如点漆，此神仙人也！”袭封当阳亭侯，早卒。</span>
阮武者，亦拓落大才也。
<span class="c2">◎《世说新语·赏誉篇上》注引杜笃《新书》曰：阮武字文业，陈留尉氏人。父谌，侍中。◎《陈留志》曰：武族子籍，年总角未知名，武见而伟之，以为胜己，知人多此类。著书十八篇，谓之《阮子》，终于家。◎《隋经籍志》：梁有《阮子正论》五卷，阮武撰，亡。◎存马国翰辑本一卷，严可均六条。◎或曰：此详诸杜而忽及阮武者，疑有脱误。岂以其父著书而类及欤？</span>
◎按《阮氏谱》：武父谌，字士信，征辟无所就，造《三礼图》传于世。
<span class="c2">◎《隋志》：《三礼图》九卷，郑玄及后汉侍中阮谌等撰。</span>
◎《杜氏新书》曰：武字文业，阔达博通，渊雅之士。位止清河太守。武弟炳，字叔文，河南尹。精意医术，撰《药方》一部。
<span class="c2">◎《隋志》：梁有《阮河南药方》十六卷，阮文叔撰，亡。◎《唐经籍志》：《阮河南方》十六卷，阮炳撰。◎此作“字叔文”，《隋志》作“文叔”，未知孰是。</span>
炳子坦，字弘舒，晋太子少傅，平东将军。坦弟柯，字士度。◎荀绰《兖州记》曰：坦出绍伯父，亡，次兄当袭爵，父爱柯，言名传之，遂承封。时幼小，不能让，及长悔恨，遂幅巾而居，后虽出身，未尝释也。性纯笃闲雅，好礼无违，存心经诰，博学洽闻。选为濮阳王文学，迁领军长史，丧官。王衍时为领军，哭之甚恸。</span>

## 郑浑

1. <span id="卷十六·魏书十六·任苏杜郑仓传第十六-郑浑-1"></span>
郑浑字文公，河南开封人也。
<span class="c1">◎《郡国志》：司隶河南尹开封。◎魏正始三年，分河南置荥阳郡，见《水经注》。开封县改属荥阳。◎《一统志》：开封故城，在今河南省开封府祥符县南五十里。◎谢鍾英曰：今开封府城西十五里。</span>
高祖父众，众父兴，皆为名儒。
<span class="c1">◎范《书·郑兴传》：兴少学《公羊春秋》，晚善《左氏传》，遂积精深思，通达其旨，同学者皆师之。天凤中，将门人从刘歆讲正大义，歆美兴才，使撰《条例》、《章句》、《传诂》，及校《三统历》。兴好古学，尤明《左氏》、《周官》，长于历数，自杜林、桓谭、卫宏之属，莫不斟酌焉。世言《左氏》者多祖于兴，而贾逵自传其父业，故有郑、贾之学。◎《郑众传》：众年十二，从父受《左氏春秋》，精力于学，明《三统历》，作《春秋难记条例》，兼通《易》、《诗》，知名于世。永平初，以明经给事中。八年，持节使匈奴，不屈。建初六年，为大司农，受诏作《春秋删》十九篇。八年，卒官。子安世，亦传家业。顺帝立，除安世子亮为郎。◎惠栋曰：○《世系》云：众生城门校尉安世，安世骑都尉綝，綝生上计掾熙，熙二子泰、浑。◎沈家本曰：○《后汉·郑众传》曰：曾孙公业。○《郑太传》曰：司农众之曾孙。○浑既泰弟，则当云“曾祖父众”。“高”字误。</span>
<span class="c1">◎《续汉书》曰：兴字少赣，谏议大夫。众字子师，
<span class="c2">范《书》作“字仲师”。</span>
大司农。</span>
浑兄泰，与荀攸等谋诛董卓，为扬州刺史，卒。
<span class="c1">◎张璠《汉纪》曰：泰字公业。少有才略，多谋计。知天下将乱，阴交结豪杰。家富于财，有田四百顷，而食常不足，名闻山东。举孝廉，三府辟，公车征，皆不就。何进辅政，征用名士，以泰为尚书侍郎，
<span class="c2">◎《续汉志》：尚书凡六曹侍郎三十六人，四百石，一曹有六人，主作文书起草。</span>
加奉车都尉。
<span class="c2">范《书·郑太传》作“迁侍御史”，《通鉴》从之。</span>
进将诛黄门，
<span class="c2">范《书》作“进将诛阉宦”。</span>
欲召董卓为助，泰谓进曰：“董卓强忍寡义，志欲无餍，若借之朝政，授之大事，将肆其心以危朝廷。
<span class="c2">范《书》作“将恣凶欲，必危朝廷”，《通鉴》同。</span>
以明公之威德，据阿衡之重任，秉意独断，诛除有罪，诚不待卓以为资援也。
<span class="c2">范《书》作“诚不宜假董卓以为资援也”，《通鉴》同。</span>
且事留变生，其鉴不远。”
<span class="c2">◎胡三省曰：谓窦武之事，可为殷鉴也。</span>
又为陈时之要务，进不能用，乃弃官去。谓颍川人荀攸曰：“何公未易辅也。”进寻见害，卓果专权，废帝。关东义兵起，
<span class="c2">◎范《书》云：公业等与侍中伍琼、卓长史何颙共说卓，以袁绍为勃海太守，以发山东之谋。</span>
卓会议大发兵，群寮咸惮卓，莫敢忤旨。泰恐其强，益将难制，乃曰：“夫治在德，不在兵也。”卓不悦曰：“如此，兵无益邪？”
<span class="c2">范《书》作“如卿此言，兵为无用邪”。</span>
众人莫不变容，为泰震慄。泰乃诡辞对曰：
<span class="c2">◎李贤曰：诡，犹诈也。</span>
“非以无益，以山东不足加兵也。
<span class="c2">范《书》作“非谓无用，以山东不足加大兵耳。如有不信，试为明公略陈其要”。</span>
今山东议欲起兵，州郡相连，人众相动，非不能也。然中国自光武以来，无鸡鸣犬吠之惊，
<span class="c2">冯本“犬”作“狗”，“惊”作“警”。</span>
百姓忘战日久；仲尼有言‘不教民战，是谓弃之’，虽众不能为害，一也。
<span class="c2">范《书》作“今山东合谋，州郡连结，人庶相动，非不强盛。然光武以来，中国无警，百姓优逸，忘战日久。仲尼有言：‘不教人战，是谓弃之。’其众虽多，不能为害，一也”。</span>
明公出自西州，少为国将，
<span class="c2">《通鉴》作“少为将帅”。</span>
闲习军事，数践战场，名称当世；以此威民，民怀慑服，二也。袁本初公卿子弟，生处京师，体长妇人；张孟卓东平长者，坐不窥堂；
<span class="c2">◎李贤曰：孟卓名邈。坐不窥堂，言不妄视也。◎王先谦曰：言不出帷房也。</span>
孔公绪能清谈高论，
<span class="c2">孔伷字公绪。</span>
嘘枯吹生，
<span class="c2">◎李贤曰：枯者嘘之使生，生者吹之使枯，言谈论有所抑扬也。</span>
无军帅之才，
<span class="c2">宋本“军”作“将”。</span>
负霜露之勤；临锋履刃，决敌雌雄，皆非明公敌，三也。
<span class="c2">◎范《书》作“并无军旅之才，执锐之幹，临锋决敌，非公之俦，三也”。◎胡三省曰：谓临兵锋而与敌人决胜负也。</span>
察山东之士，力能跨马控弦，勇等孟贲，捷齐庆忌，信有聊城之守，
<span class="c2">◎李贤曰：○《说苑》：孟贲水行不避蛟龙，陆行不避虎狼，发怒吐气，声响动天。许慎注《淮南子》曰：孟贲，卫人也。○《吕氏春秋》曰：孟贲过河，先于其伍，船人怒，以楫虓其头，不知其孟贲故也。中河，孟贲嗔目视船人，发植目裂，舟中人尽播入河。庆忌，吴王僚子也，射之，矢满把不能中，驷马追之不能及。○《史记》：燕将攻下聊城，因保守之。齐将田单攻之，岁余不下。</span>
策有良、平之谋；可任以偏师，责以成功，未闻有其人者，四也。就有其人，王爵不相加，妇姑位不定，
<span class="c2">范《书》作“就有其人，而尊卑无序，王爵不加”。</span>
各恃众怙力，将人人棊跱，
<span class="c2">◎刘攽曰：范《书》“棊”作“基”。案，文当作“棊”，谓如棊不动，作“基”无理。◎范《书》“跱”作“峙”。◎章怀注：峙，止也。</span>
以观成败，不肯同心共胆，率徒旅进，
<span class="c2">范《书》作“与齐进退”。</span>
五也。
<span class="c2">◎胡三省曰：此数语公业虽以释言于卓，然关东诸将情态实不过如此。</span>
关西诸郡，北接上党、太原、冯翊、扶风、安定，自顷以来，数与胡战，妇女载戟挟矛，弦弓负矢，
<span class="c2">◎范《书》作“妇女犹戴戟操矛，挟弓负矢”。◎王先谦曰：戟不能戴。◎弼按：弦弓，应作“挟弓”，应从范《书》。</span>
况其悍夫；以此当山东忘战之民，譬驱群羊向虎狼，其胜可必，六也。且天下之权勇，
<span class="c2">权，疑作 “强”。</span>
今见在者不过并、凉、匈奴、屠各、湟中义从八种、西羌，
<span class="c2">◎李贤曰：义从八种，见《西羌传》。</span>
皆百姓素所畏服，而明公权以为爪牙，
<span class="c2">范《书》“权”作“拥”，是。</span>
壮夫震栗，况小丑乎！七也。又明公之将帅，皆中表腹心，周旋日久，自三原、狭口以来，
<span class="c2">◎赵一清曰：狭口，当作“硖口”，即望垣硖，见《后汉书·董卓传》。◎李贤曰：望垣县属天水郡。◎王先谦曰：今甘肃秦州西北。</span>
恩信醇著，忠诚可远任，智谋可特使，以此当山东解合之虚诞，
<span class="c2">解，疑作“假”。</span>
实不相若，八也。
<span class="c2">范《书》作“忠诚可任，智谋可恃。以胶固之众，当解合之势，犹以烈风扫彼枯叶，八也”。</span>
夫战有三亡：以乱攻治者亡，以邪攻正者亡，以逆攻顺者亡。今明公秉国政平，
<span class="c2">范《书》作“平正”。</span>
讨夷凶宦，忠义克立；以三德待于三亡，奉辞伐罪，谁人敢御？九也。东州有郑康成，
<span class="c2">康成，荆州北海郡高密县人，故曰“东州”。</span>
学该古今，儒生之所以集；北海邴根矩，
<span class="c2">邴原字根矩，北海郡朱虚县人。</span>
清高直亮，群士之楷式。彼诸将若询其计画，案典校之强弱，燕、赵、齐、梁非不盛，终见灭于秦，吴、楚七国非不众，而不敢踰荧阳，
<span class="c2">荧，当作“荥”。</span>
况今德政之赫赫，股肱之邦良，欲造乱以徼不义者，必不相然赞，成其凶谋，
<span class="c2">宋本“赞”作“讃”。</span>
十也。若十事少有可采，无事征兵以惊天下，使患役之民，相聚为非，弃德恃众，以轻威重。”卓乃悦，以泰为将军，统诸军击关东。或谓卓曰：“郑泰智略过人，而结谋山东，今资之士马，使就其党，窃为明公惧之。”卓收其兵马，留拜议郎。后又与王允谋共诛卓，
<span class="c2">◎何焯曰：范《书》作“与何颙、荀攸谋共杀卓”，未得其实。</span>
泰脱身自武关走，
<span class="c2">◎吴熙载曰：武关，今陕西商州。</span>
东归。后将军袁术以为扬州刺史，未至官，道卒，时年四十一。
<span class="c2">宋本作“四十二”，范《书》同。</span>
</span>
浑将泰小子袤避难淮南，袁术宾礼甚厚。浑知术必败。时华歆为豫章太守，素与泰善，浑乃渡江投歆。太祖闻其笃行，召为掾，复迁下蔡长、邵陵令。
<span class="c1">下蔡，见《蒋济传》。召陵，见《文纪》黄初六年。</span>
天下未定，民皆剽轻，不念产殖；其生子无以相活，率皆不举。浑所在夺其渔猎之具，课使耕桑，又兼开稻田，重去子之法。民初畏罪，后稍丰给，无不举赡；所育男女，多以郑为字。
<span class="c1">◎《御览》“字”作“名”。
<span class="c2">◎余案：西京时北民慕班壹之雄财，多以“壹”为字。〖见《汉书·叙传上》。〗以此例之，似作“字”为善。</span>
◎潘眉曰：○《零陵先贤传》：汉末多事，国用不足，产子一岁辄出口钱，民多不举子。盖是时民穷财尽，惧出口钱，因不举子。郑浑先课耕桑，开稻田，令其丰给，无不举育，法之善者也。</span>
辟为丞相掾属，
<span class="c1">魏武选辟掾属，皆择当时笃行之士，世徒以《求贤令》为诟病，殆未之深察耳。</span>
迁左冯翊。

2. <span id="卷十六·魏书十六·任苏杜郑仓传第十六-郑浑-2"></span>
时梁兴等略吏民五千余家为寇钞，诸县不能御，皆恐惧，寄治郡下。议者悉以为当移就险，浑曰：“兴等破散，窜在山阻。
<span class="c1">监本“阻”作“阳”，误。</span>
虽有随者，率胁从耳。今当广开降路，宣喻恩信。而保险自守，此示弱也。”乃聚敛吏民，治城郭，为守御之备。遂发民逐贼，明赏罚，与要誓，其所得获，十以七赏。百姓大悦，皆愿捕贼，
<span class="c1">◎何焯曰：用此法，则无兵而有兵矣，文公固善权变。</span>
多得妇女、财物。贼之失妻子者，皆还求降。浑责其得他妇女，然后还其妻子，于是转相寇盗，党与离散。又遣吏民有恩信者，分布山谷告喻，出者相继，乃使诸县长吏各还本治以安集之。兴等惧，将余众聚鄜城。
<span class="c1">◎赵一清曰：○《方舆纪要》卷五十七：鄜城废县在陕西鄜州洛川县东南七十里，汉属左冯翊，后汉省。</span>
太祖使夏侯渊就助郡击之，浑率吏民前登，斩兴及其支党。
<span class="c1">◎《夏侯渊传》：建安十七年，围遂、超余党梁兴于鄠，拔之，斩兴，封博昌亭侯。◎此传则言郑浑斩兴，彼此互异。</span>
又贼靳富等，胁将夏阳长、邵陵令
<span class="c1">◎何焯曰：浑为司隶部左冯翊，夏阳乃其属县，若邵陵则属汝南郡，为豫州刺史部内。此因前有浑为邵陵令之文而误耳。其地当去夏阳不远，或是郃阳之误。◎《一统志》：夏阳故城，今陕西同州府韩城县南二十里。郃阳故城，今同州府郃阳县东南四十里。</span>
并其吏民入硙山，浑复讨击破富等，获二县长吏，将其所略还。及赵青龙者，杀左内史程休，浑闻，遣壮士就枭其首。前后归附四千余家，由是山贼皆平，民安产业。转为上党太守。

3. <span id="卷十六·魏书十六·任苏杜郑仓传第十六-郑浑-3"></span>
太祖征汉中，以浑为京兆尹。浑以百姓新集，为制移居之法，使兼复者与单轻者相伍，温信者与孤老为比，勤稼穑，明禁令，以发奸者。
<span class="c1">◎何焯曰：此非俗吏所知。安农息盗，皆在移居法中，勤稼穑、明禁令是目。</span>
由是民安于农，而盗贼止息。及大军入汉中，运转军粮为最。又遣民田汉中，无逃亡者。太祖益嘉之，复入为丞相掾。
<span class="c1">浑列名劝进，见《文纪》注引禅代众事。</span>
文帝即位，为侍御史，加驸马都尉，迁阳平、沛郡二太守。
<span class="c1">◎《文纪》：黄初二年，以魏郡东部为阳平郡。◎吴增僅曰：豫州沛郡，汉旧国，盖汉末除国为郡。◎弼按：沛除国为郡不在汉末，详见《司马芝传》注。</span>
郡界下湿，患水涝，
<span class="c1">《御览·二百六十一》“患”上有“常”字。</span>
百姓饥乏。浑于萧、相二县界，
<span class="c1">萧、相，见《明纪》景初二年。</span>
兴陂遏，
<span class="c1">◎钱大昭曰：《晋书·食货志》“遏”作“塌”，疑与“堰”同。</span>
开稻田。郡人皆以为不便，浑曰：“地势洿下，宜溉灌，终有鱼稻经久之利，
<span class="c1">《御览》“有”作“成”。</span>
此丰民之本也。”遂躬率吏民，兴立功夫，一冬间皆成。比年大收，顷亩岁增，租入倍常，民赖其利，刻石颂之，号曰郑陂。
<span class="c1">◎《方舆纪要》卷二十九：郑陂在徐州萧县西北。</span>
转为山阳、魏郡太守，
<span class="c1">◎《郡国志》：兖州山阳郡。冀州魏郡。</span>
其治放此。又以郡下百姓，苦乏材木，乃课树榆为篱，并益树五果；榆皆成藩，五果丰实。入魏郡界，村落齐整如一，民得财足用饶。明帝闻之，下诏称述，布告天下，迁将作大匠。
<span class="c1">◎将作大匠，见《崔琰传》注。◎《晋书·郑袤传》：宣帝谓袤曰：“贤叔大匠垂称于平阳、魏郡，百姓蒙惠化。</span>
浑清素在公，妻子不免于饥寒。及卒，以子崇为郎中。
<span class="c1">◎赵一清曰：○《宋书·郑鲜之传》：高祖浑，魏将作大匠。曾祖袭，大司农。○《南史》同。岂崇有二名邪？◎弼按：或浑有二子，一名崇，一名袭，亦未可知。</span>
<span class="c1">◎《晋阳秋》曰：泰子袤，字材叔。
<span class="c2">◎《晋书·郑袤传》作“字林叔”。◎又云：高祖众，汉大司农。父泰，扬州刺史。◎范《书·郑太传》云太为大司农众之曾孙。然按惠栋所引《世系》，则泰为众之玄孙，与《晋书》、范《书》均不合，或为《世系》之误。</span>
泰与华歆、荀攸善。见袤曰：“郑公业为不亡矣。”
<span class="c2">◎《晋书·袤传》：歆素与泰善，抚养袤如己子。</span>
初为临菑侯文学，
<span class="c2">◎《晋书·袤传》：魏武帝初封诸子为侯，精选宾友，袤与徐幹俱为太子文学。</span>
稍迁至光禄大夫。
<span class="c2">◎袤官少府，见《齐王纪》嘉平六年注，列名奏永宁宫。◎《晋书·袤传》：高贵乡公即位，袤与河南尹王肃备法驾奉迎于元城，封广昌亭侯，徙光禄勋。毌丘俭作乱，景帝自出征之，帝谓王肃曰：“唯不见郑光禄为恨。”袤自舆追帝，遂与共载，曰：“计将何先？”袤曰：“昔与俭俱为台郎，特所知悉。其人好谋而不达事情，自昔建勋幽州，志望无限。文钦勇而无算。今大军出其不意，江、淮之卒锐而不能固，深沟高垒以挫其气，此亚夫之长也。”帝称善。及常道乡公立，与议定策，进封安城乡侯，邑千户。景元初，拜光禄大夫，封密陵伯。薨时年八十五。谥曰元。</span>
泰始七年，以袤为司空，固辞不受，终于家。子默，字思玄。◎《晋诸公赞》曰：默遵守家业，以笃素称，位至太常。
<span class="c2">◎《晋书·郑默传》：默起家秘书郎，封关内侯，迁司徒左长史，出为东郡太守。值岁荒人饥，默辄开仓振给，乃舍都亭，自表待罪。诏书褒叹，比之汲黯，入为散骑常侍，拜大鸿胪。遭母丧，旧制，既葬还职，默自陈恳，遂改法定令，听大臣终丧，自默始也。服阕，为大司农，转光禄勋。太康元年卒，谥曰成。◎《隋书·经籍志》：董卓之乱，献帝西迁，图书缣帛，军人皆取为帷囊，所收而西，犹七十余载。两京大乱，扫地皆尽。魏氏代汉，采掇遗亡，藏在秘书中外三阁。魏秘书郎郑默始制《中经》，秘书监荀勖又因《中经》更著《新簿》。◎又《晋书·列女传》：袤妻曹氏，鲁国薛人。袤先娶孙氏，早亡，娉之为继室。袤为司空，其子默等又显朝列，时人称其荣贵。曹氏深惧盛满，每默等升进，辄忧之形于声色。所获禄秩必班散亲姻，务令周给，家无余赀。◎《初学记·职官部》引王隐《晋书》曰：郑默字思玄，为秘书郎。删省旧文，除其浮秽，著《魏中经簿》。中书令虞松谓默曰：“而今而后，朱紫别矣。”◎梁阮孝绪《七录·序目》曰：魏、晋之世文籍逾广，皆藏在秘书中外三阁，魏秘书郎郑默删定旧文，时之论者谓为“朱紫有别”。晋领秘书监荀勖因《魏中经》更著《新簿》。</span>
默弟质、舒、诩，皆为卿。默子球，清直有理识，尚书右仆射、领选。球弟豫，为尚书。</span>

## 仓慈

1. <span id="卷十六·魏书十六·任苏杜郑仓传第十六-仓慈-1"></span>
仓慈字孝仁，淮南人也。
<span class="c1">◎《郡国志》：扬州九江郡。◎沈《志》：魏改九江曰淮南。</span>
始为郡吏。建安中，太祖开募屯田于淮南，以慈为绥集都尉。
<span class="c1">曹公置典农都尉，秩六百石或四百石，见刘昭注引《魏志》。而绥集都尉之名未见，当亦魏武所置。</span>
黄初末，为长安令，清约有方，吏民畏而爱之。太和中，迁燉煌太守。
<span class="c1">燉煌，见《王肃传》。</span>
郡在西陲，以丧乱隔绝，旷无太守二十岁，大姓雄张，
<span class="c1">《御览》“张”作“豪”。</span>
遂以为俗。前太守尹奉等，循故而已，
<span class="c1">◎尹奉，见《杨阜传》。◎按：奉据祁山讨马超，非循故之吏，此传归美仓慈，故于前太守有抑辞。</span>
无所匡革。慈到，抑挫权右，
<span class="c1">《御览》“到”下有“大”字。</span>
抚恤贫羸，甚得其理。旧大族田地有余，而小民无立锥之土；慈皆随口割赋，稍稍使毕其本直。
<span class="c1">“毕”疑作“畀”。</span>
先是属城狱讼众猥，县不能决，多集治下；慈躬往省阅，料简轻重，
<span class="c1">《御览》 “料简”作“斟酌”。</span>
自非殊死，但鞭杖遣之，
<span class="c1">《御览》作“便杖而遣之”。</span>
一岁决刑曾不满十人。
<span class="c1">◎何焯曰：治边郡固宜宽简。</span>
又常日西域杂胡欲来贡献，而诸豪族多逆断绝；既与贸迁，欺诈侮易，多不得分明。胡常怨望，慈皆劳之。欲诣洛者，为封过所，
<span class="c1">◎范《书·光武纪》：建武十三年，诏曰：“烦扰道上，疲费过所。”◎《周礼·司关》：以节传出之。◎郑玄云：如今移过所文书。◎《古今注》云：凡传，皆以木为之，长五寸，书符信于上，又以一板封之，皆封以御史印章，所以为信，如今之过所也。◎按：过所文书，谓传也。又按，过所，若今之路文引。</span>
欲从郡还者，官为平取，辄以府见物与共交市，使吏民护送道路，由是民夷翕然称其德惠。数年卒官，吏民悲感如丧亲戚，图画其形，思其遗像。及西域诸胡闻慈死，悉共会聚于戊己校尉
<span class="c1">戊己校尉，见黄初三年。</span>
及长吏治下发哀，或有以刀画面，以明血诚，又为立祠，遥共祠之。
<span class="c1">◎范《书·邓训传》：羌胡闻训卒，莫不吼号，或以刀自割，家家为训立祠。◎盖戎俗哀慕贤长官风尚如此。</span>
<span class="c1">◎《魏略》曰：天水王迁承代慈，虽循其迹，不能及也。金城赵基承迁后，复不如迁。至嘉平中，安定皇甫隆代基为太守。初，燉煌不甚晓田，常灌溉滀水，使极濡洽，然后乃耕。又不晓作耧犁，
<span class="c2">◎元本、吴本、毛本、官本作“楼犁”。◎《齐民要术》：崔（实）〈寔〉云：“汉赵过教民耕殖，其法三犁共一牛，一人将之，下种挽耧，皆取备焉。日种一顷。”耧车者，下种具也，状如三足犁，中置耧斗藏种，以牛驾之，一人执之，且行且摇，种乃随下。◎燉煌人不晓作耧犁，故下种功力甚费，是则“楼”当作“耧”。</span>
用水，及种，人牛功力既费，而收谷更少。隆到，教作耧犁，又教衍溉，岁终率计，其所省庸力过半，得谷加五。又燉煌俗，妇人作裙，挛缩如羊肠，用布一疋；
<span class="c2">宋本“疋”作“匹”。</span>
隆又禁改之，所省复不訾。故燉煌人以为隆刚断严毅不及于慈，至于勤恪爱惠，为下兴利，可以亚之。</span>

2. <span id="卷十六·魏书十六·任苏杜郑仓传第十六-仓慈-2"></span>
自太祖迄于咸熙，魏郡太守陈国吴瓘、
<span class="c1">《御览》“瓘”作“璀”。</span>
清河太守乐安任燠、京兆太守济北颜斐、弘农太守太原令狐邵、济南相鲁国孔乂，或哀矜折狱，或推诚惠爱，或治身清白，或擿奸发伏，咸为良二千石。
<span class="c1">◎何焯曰：无政可以垂范后来，附见其名足矣。近代纷纷立传，何知体要？◎弼按：自建安至咸熙七十年间，良二千石仅此数人，可知承祚择取之严。</span>
<span class="c1">◎瓘、燠事行无所见。◎《魏略》曰：颜斐字文林。有才学。丞相召为太子洗马，
<span class="c2">◎《续百官志》太子洗马，比六百石，员十六人，职如谒者，太子出则当直在前导威仪。◎案：犹是先马之义也。◎《舆服志》：谒者，古者一名洗马。</span>
黄初初转为黄门侍郎，后为京兆太守。始，京兆从马超破后，民人多不专于农殖，又历数四二千石，取解目前，亦不为民作久远计。斐到官，乃令属县整阡陌，树桑果。是时民多无车牛。斐又课民以閒月取车材，
<span class="c2">宋本“閒”作“闲”。</span>
使转相教匠作车。
<span class="c2">《御览》无“匠”字。</span>
又课民无牛者，令畜猪狗，卖以买牛。
<span class="c2">《御览》作“令畜猪，贵时卖以买牛”。</span>
始者民以为烦，一二年间，家家有丁车、大牛。又起文学，听吏民欲读书者，复其小徭。又于府下起菜园，使吏役间鉏治。
<span class="c2">《御览·八百二四》作“使民投閒灌治之”。</span>
又课民当输租时，车牛各因便致薪两束，为冬寒冰炙笔砚。于是风化大行，
<span class="c2">《书钞·七五》引《魏略》“风化”上有“勤厉礼学”四字。</span>
吏不烦民，民不求吏。京兆与冯翊、扶风接界，二郡道路既秽塞，田畴又荒莱，人民饥冻，而京兆皆整顿开明，
<span class="c2">《书钞》作“开闢”。</span>
丰富常为雍州十郡最。
<span class="c2">◎钱大昭曰：雍州，献帝时置，即司隶所部七郡，后虽有分置，颜斐时当仍旧制，“十”疑作“七”。◎弼按：司隶所部七郡为河南、河内、河东、弘农、京兆、冯翊、扶风，魏时分河南、河内、河东、弘农属司州，京兆、冯翊、扶风属雍州。钱氏谓雍州即司隶所部七郡，误。◎吴增僅曰：洪《志》雍州统五郡，然曹魏雍州实统十郡，陇西五郡〖陇西、南安、天水、安定、广魏。〗皆属雍州，汉兴入魏已省，新平及北地侨郡错居冯翊、扶风、安定界中，《晋志》皆属雍州，合之三辅，恰得十郡。◎谢鍾英曰：据《三国志》以梁州并入，移凉州之安定来属，据《通典》并汉兴于扶风，为十郡。◎沈家本曰：《百官志》注引《献帝起居注》建安十八年复《禹贡》之九州，雍州部郡得宏农、京兆、左冯翊、右扶风、上郡、安定、陇西、汉阳、北地、武都、武威、金城、西平、西郡、张掖、张掖属国、酒泉、燉煌、西海、汉兴、永阳、东安南凡二十二郡。则钱云即司隶所部七郡者非也。其时凉州省入雍州，迨魏文帝即王位，又置凉州，〖见《张既传》。〗则武威、金城、西平、西郡、张掖、张掖属国、酒泉、燉煌、西海九郡已不隶雍州。永阳，建安十九年省，见《武纪》。汉兴郡，刘昭《续志》注曰“曹公分关中置，以游楚为太守”，事亦见《张既传》。迨魏氏受禅，宏农改属司州，汉兴为汉之嘉名，魏时必省。雍州仅得京兆、冯翊、扶风、安定、陇西、汉阳、北地、武都、南安十郡。颜斐为京兆太守在黄初初，其时雍州尚十郡，故《魏略》云然。迨后又分陇西为秦州，以三辅属司隶，则雍州属郡不得而详矣。钱氏以后汉制拟魏制，故往往多讹。◎弼按：吴、谢、沈三说皆是，钱氏疑“十”作“七”者，误也。</span>
斐又清己，仰奉而已，于是吏民恐其迁转也。至青龙中，司马宣王在长安立军市，而军中吏士多侮侵县民，
<span class="c2">北宋本“侮侵”作“侵侮”。</span>
斐以白宣王。宣王乃发怒，召军市候，
<span class="c2">◎《续百官志》：大将军部下有曲，曲有军候一人，比六百石。</span>
便于斐前杖一百。时长安典农与斐共坐，以为斐宜谢，乃私推筑斐。斐不肯谢，良久乃曰： “斐意观明公受分陕之任，乃欲一齐众庶，必非有所左右也。而典农窃见推筑，欲令斐谢；假令斐谢，是更为不得明公意也。”宣王遂严持吏士。自是之后，军营、郡县各得其分。后数岁，迁为平原太守，吏民啼泣遮道，车不得前，步步稽留，
<span class="c2">毛本下“步”字作“涉”，误。</span>
十余日乃出界，东行至崤而疾困。斐素心恋京兆，其家人从者见斐病甚，劝之，言：“平原当自勉励作健。”斐曰：“我心不愿平原，汝曹等呼我，何不言京兆邪？”遂卒，还平原。京兆闻之，皆为流涕，为立碑，于今称颂之。令狐邵字孔叔。父仕汉，为乌丸校尉。建安初，袁氏在冀州，邵去本郡家居邺。九年，暂出到武安毛城中。
<span class="c2">◎官本《考证》云：《御览》“武安”作“安邑”。◎沈家本曰：武安属魏郡，下文云“太祖破邺，遂围毛城”，是其地与邺相近，作“武安”为是。安邑远在河东也。武安、毛城，见《武纪》建安九年。毛城即毛岭，在彰德府涉县西四十五里。</span>
会太祖破邺，
<span class="c2">《御览》“破”上有“攻”字。毛本“邺”作“城”，误。</span>
遂围毛城。城破，执邵等辈十余人，皆当斩。太祖阅见之，疑其衣冠也，问其祖考，而识其父，乃解放，
<span class="c2">◎毛本“放”作“于”，误。◎钱大昭曰：○《赵偐传》：既囚之，表府解放。</span>
署军谋掾。仍历宰守，后徙丞相主簿，出为弘农太守。所在清如冰雪，妻子希至官省；
<span class="c2">宋本“至”作“到”。</span>
举善而教，恕以待人，不好狱讼，与下无忌。是时，郡无知经者，乃历问诸吏，有欲远行就师，辄假遣，令诣河东就乐详学，
<span class="c2">乐详，见《杜畿传》注。</span>
经粗明乃还，因设文学。由是弘农学业转兴。至黄初初，征拜羽林郎，迁虎贲中郎将，三岁，病亡。
<span class="c2">元本、监本、官本作“二岁”。</span>
始，邵族子愚为白衣时常有高志，众人谓愚必荣令狐氏，而邵独以为：“愚性倜傥，
<span class="c2">倜傥，卓异也。</span>
不脩德而愿大，必灭我宗。”愚闻邵言，其心不平。及邵为虎贲郎将，而愚仕进已多所更历，所在有名称。愚见邵，因从容言次，微激之曰：“先时闻大人谓愚为不继，愚今竟云何邪？”邵熟视而不答也。然私谓其妻子曰： “公治性度
<span class="c2">令狐愚，字公治。</span>
犹如故也。以吾观之，终当败灭。但不知我久当坐之不邪？将逮汝曹耳！”邵没之后，十余年间，愚为兖州刺史，果与王淩谋废立，家属诛灭。
<span class="c2">◎胡三省曰：此晋人作魏史所书云尔。</span>
邵子华，时为弘农郡丞，以属疏得不坐。◎案《孔氏谱》：
<span class="c2">◎《孔氏谱》，隋、唐志不著录。◎沈家本曰：○《汉书·孔光传》：孔子生伯鱼鲤。○师古曰：伯鱼先言其字者，孔氏自为谱牒，示尊其先也。</span>
孔乂字元儁，孔子之后。曾祖畴，字元矩，陈相。汉桓帝立老子庙于苦县之赖乡，
<span class="c2">◎毛本“立”误作“位”，“乡”误作“卿”。◎《郡国志》：豫州陈国苦县，春秋时曰相，有赖乡。◎苦县，见《武纪》建安十六年。</span>
画孔子象于壁；畴为陈相，立孔子碑于像前，今见存。
<span class="c2">◎《水经·阴溝水注》：濄水北迳老子庙东，庙前有二碑，在南门外。汉桓帝遣中官管霸祠老子，命陈相边韶撰文。碑北有双石阙，阙北东侧有孔子庙，庙前有一碑，西面，是陈相鲁国孔畴建和三年立。</span>
乂父、祖皆二千石，乂为散骑常侍，上疏规谏。语在《三少帝纪》。
<span class="c2">正始八年冬十二月，散骑常侍、谏议大夫孔乂因阙以进规谏。</span>
至大鸿胪。子恂字士信，晋平东将军、卫尉也。</span>

3. <span id="卷十六·魏书十六·任苏杜郑仓传第十六-仓慈-3"></span>
评曰：任峻始兴义兵，以归太祖，辟土殖谷，仓庾盈溢，庸绩致矣。苏则威以平乱，既政事之良，又矫矫刚直，风烈足称。杜畿宽猛克济，惠以康民。郑浑、仓慈，恤理有方。抑皆魏代之名守乎！恕屡陈时政，经论治体，
<span class="c1">◎宋本“论”作“纶”。◎张昭曰：经纶，本《易·屯·象传》，而古本《易》有作“经论”字者。“纶”亦可作“论”。</span>
盖有可观焉。
<span class="c1">◎刘咸炘曰：任峻典农供食，余皆郡守之有善政、能安民殖土者。大乱之后，此为急务。◎或曰：此即汉世循良传也，而治才时时旁见，故间及兵事。</span>
