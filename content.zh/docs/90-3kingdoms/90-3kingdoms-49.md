---
weight: 50
title: 卷四十九·吴书四·刘繇太史慈士燮传第四
---

# 卷四十九·吴书四·刘繇太史慈士燮传第四

1. <span id="卷四十九·吴书四·刘繇太史慈士燮传第四-1"></span>
吴书四

2. <span id="卷四十九·吴书四·刘繇太史慈士燮传第四-2"></span>
三国志四十九刘繇太史慈士燮传第四
<span class="c1">◎毛本、局本无“第”字，误。◎康发祥曰：刘繇、太史慈、士燮三传，若从《魏志》董卓、袁绍之例，亦应列在《嫔妃传》之后，不应列之于前。且刘繇为刘岱之弟，与袁术、陶谦等一时并见，当载在《魏志》公孙瓒、陶谦之下，不入《吴志》可也。太史慈、士燮皆臣于吴，即与张昭、顾雍等同传可也。三人同传而列于嫔妃之上，是所不解。◎刘咸炘曰：○梁章钜云：《魏志》于三少帝后即继以后妃。《蜀志》亦于后主后即列二主妃子。而《吴志》于嗣主后独为刘、太史、士三传，然后述妃嫔、宗室，不知于例若何也。○尚曰：慈、燮皆仕吴，自当入《吴志》，繇则不可。且列于妃嫔之前，尤为非礼。○案：二说皆非也。断代书必先书所因。刘繇、士燮之于孙氏，犹袁、刘之于曹氏，焉、璋之于季汉也。太史慈则以繇将连书后，此诸传皆本孙氏之臣僚，惟慈本敌人，故附此耳。《魏志》后妃用王朝例，故不在董、袁后。《吴志》则燮以示降，若蜀之二牧，则全境授昭烈，又与绍、表、繇、燮殊，故列于首。虽其用意未善，要非随手无例也。凡一代所因先驱之人，例不在后妃皇子之后，马、班本然。然自后妃立纪，始在所因前耳。◎或曰：三人或为之驱除，或委质未纯，故传列妃嫔之先。</span>

3. <span id="卷四十九·吴书四·刘繇太史慈士燮传第四-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">刘繇传、士燮传 校录：魔纱兔</span>
<span class="c1">太史慈 校录：厨房里的大树</span>
<span class="c1">复校：擎骥</span>

## 刘繇

1. <span id="卷四十九·吴书四·刘繇太史慈士燮传第四-刘繇-1"></span>
刘繇字正礼，东莱牟平人也。
<span class="c1">◎《郡国志》：青州东莱郡牟平。◎《一统志》：牟平故城，在今山东登州府黄县东南十五里马岭山。又云在蓬莱东南者为魏以前之故城，在黄县马岭山者为北齐以后之故城。◎沈钦韩曰：○《登州府志》：牟平城在府城东南九十里，汉县，北齐天保元年移县于黄县东南马岭山，此城遂废。◎互见《魏志·何夔传》。</span>
齐孝王少子封牟平侯，子孙家焉。繇伯父宠，为汉太尉。
<span class="c1">◎范《书·刘宠传》：宠字祖荣，东莱牟平人，齐悼惠王之后也。悼惠王子孝王将闾，将闾少子封牟平侯，子孙家焉。◎章怀注：悼惠王肥，高祖子也。◎沈家本曰：○《汉表》：牟平共侯渫，齐孝王子。</span>
<span class="c1">◎《续汉书》曰：繇祖父本，师受经传，博学群书，号为通儒。
<span class="c2">◎范《书·刘宠传》：父丕，博学，号为通儒。◎梁章钜曰：“本”、“丕”字形相近，不能断其孰是。◎周寿昌曰：作“本“字者，避曹丕讳也，与吉平事同。</span>
举贤良方正，为般长，
<span class="c2">◎《郡国志》：青州平原郡般。◎《一统志》：般县故城，今山东济南府德平县东北。◎互见《魏志·公孙瓒传》“槃河”注，又见《荀彧传》注引《祢衡传》注。</span>
卒官。宠字祖荣，
<span class="c2">范《书》作“荣祖”。</span>
受父业，以经明行修，举孝廉，光禄大夫察四行，
<span class="c2">◎沈家本曰：“大夫”二字疑衍。◎弼按：○沈说是。○《宋书·百官志上》云：汉东京三署郎有行应四科者，岁举茂才二人，四行二人。及三署郎罢，省光禄勋，犹依旧举四行，衣冠子弟充之。三署者，五官署、左署、右署也，各置中郎将以司之。郡举孝廉以补三署郎。</span>
除东平陵令。
<span class="c2">济南郡治东平陵，详见《魏志·武纪》卷首。</span>
视事数年，以母病弃官，
<span class="c2">◎惠栋曰：○《续汉书》云：是时民俗奢泰，宠到官躬俭，训民以礼，上下有序，都鄙有章。视事数年，以母病弃官归。</span>
百姓士民攀舆拒轮，充塞道路，车不得前，乃止亭，轻服潜遁，归修供养。后辟大将军府，稍迁会稽太守，
<span class="c2">◎范《书·宠传》：四迁为豫章太守，又三迁拜会稽太守。</span>
正身率下，郡中大治。征入为将作大匠。山阴县民去治数十里
<span class="c2">冯本、毛本“民”作“氏”。</span>
有若邪中在山谷间，
<span class="c2">◎范《书·宠传》：山阴县有五六老叟，尨眉皓发，自若邪山谷间出。◎章怀注：若邪在今越州会稽县东南也。◎《一统志》：若邪山在浙江绍兴府会稽县南四十四里，若耶溪在会稽县东南二十八里若耶山下，北流入镜湖。◎《寰宇记》：若邪溪，古欧冶子铸剑之所。◎赵一清曰：“中”字疑衍。</span>
五六老翁年皆七八十，闻宠迁，相率共送宠，人赍百钱。宠见，劳来曰：“父老何乃自苦远来！”皆对曰： “山谷鄙老，生未尝至郡县。
<span class="c2">范《书》作“山谷鄙生，未尝识郡朝”。《通鉴》同。</span>
他时吏发求不去，民间或夜不绝犬吠，
<span class="c2">宋本、冯本、官本“犬”作“狗”。</span>
竟夕民不得安。
<span class="c2">范《书》作“他守时吏发求民间，至夜不绝，或狗吠竟夕，民不得安”。《通鉴》同。</span>
自明府下车以来，狗不夜吠，吏稀至民间，年老遭值圣化，
<span class="c2">范《书》“化”作“明”，《通鉴》同。</span>
今闻当见弃去，故戮力来送。”
<span class="c2">范《书》作“故自扶奉送”，《通鉴》同。</span>
宠谢之，为选受一大钱，
<span class="c2">◎胡三省曰：今越州城西四十五里钱清镇，即父老送宠处。◎《一统志》：钱清镇在今浙江绍兴府山阴县西五十里。</span>
故会稽号宠为取一钱太守。其清如是。宠前后历二郡，入居九列，
<span class="c2">◎宋本“入”作“八”。九列，九卿也。◎范《书·宠传》：征为将作大匠，转为宗正、大鸿胪，又拜将作大匠，复为宗正。◎又云：累登卿相。</span>
四登三事。
<span class="c2">◎三事，三公也。◎范《书·宠传》：延熹四年，代黄琼为司空。建宁元年，代王畅为司空，频迁司徒、太尉。</span>
家不藏贿，
<span class="c2">范《书》作“家无货积”。</span>
无重宝器，恒菲饭食，
<span class="c2">宋本“饭”作“饮”。菲，薄也。</span>
薄衣服，弊车羸马，号为窭陋。三去相位，辄归本土。往来京师，常下道脱骖过，人莫知焉。宠尝欲止亭，亭吏止之曰：“整顿传舍，以待刘公，不可得止。”宠因过去。其廉俭皆此类也。以老病卒于家。
<span class="c2">◎范《书·宠传》：弟方，官至山阳太守。方有二子，岱字公山，繇字正礼，兄弟齐名称。</span>
</span>
繇兄岱，字公山，历位侍中、兖州刺史。
<span class="c1">岱事见《魏志·武纪》初平元年、三年。</span>
<span class="c1">◎《续汉书》曰：繇父舆，一名方，山阳太守。岱、繇皆有俊才。◎《英雄记》称岱孝悌仁恕，以虚己受人。</span>

2. <span id="卷四十九·吴书四·刘繇太史慈士燮传第四-刘繇-2"></span>
繇年十九，
<span class="c1">宋本无“年”字。</span>
从父韪为贼所劫质，繇篡取以归，由是显名。举孝廉，为郎中，除下邑长。
<span class="c1">下邑，见《魏志·臧洪传》。时选三署郎补县长，琅邪赵昱为（吕）〈莒〉长，东莱刘繇下邑长，东海王朗菑丘长，臧洪即丘长。</span>
时郡守以贵戚托之，遂弃官去。州辟部济南，
<span class="c1">◎《续百官志》“诸郡常以八月巡行，所部郡国皆有从事史”，所谓部郡国从事也。此盖青州刺史所辟。◎《蜀志·费诗传》：左迁部永昌从事。◎胡三省曰：为益州刺史部从事，部永昌郡。◎此云“州辟部济南”者，盖青州刺史部从事，部济南也。</span>
济南相中常侍子，贪秽不循，
<span class="c1">◎官本《考证》曰：《册府》“循”作“脩”。◎弼按：作“循”亦可通。◎沈均瑲曰：郝《书》作“贪秽不法”。《通志》“循”下有“法”字。</span>
繇奏免之。平原陶丘洪荐繇，
<span class="c1">陶丘洪事见《魏志·荀攸传》注引《汉末名士录》，又见《华歆传》。</span>
欲令举茂才。刺史曰：“前年举公山，奈何复举正礼乎？”洪曰：“若明使君用公山于前，擢正礼于后，所谓御二龙于长涂，骋骐骥于千里，不亦可乎！”会辟司空掾，除侍御史，不就。避乱淮浦，诏书以为扬州刺史。时袁术在淮南，繇畏惮，不敢之州。欲南渡江，吴景、孙贲迎置曲阿。
<span class="c1">曲阿，见《孙策传》。</span>
术图为僣逆，攻没诸郡县。繇遣樊能、张英屯江边以拒之。以景、贲术所授用，乃迫逐使去。于是术乃自置扬州刺史，与景、贲并力攻英、能等，岁余不下。
<span class="c1">◎《孙策传》：先是刘繇为扬州刺史，州旧治寿春，寿春术已据之，繇乃渡江治曲阿。时吴景尚在丹阳，孙策从兄贲又为丹阳都尉，繇至皆迫逐之。繇遣樊能、张英等拒术，术自用故吏琅邪惠衢为扬州刺史，更以景、贲等击英，连年不克。◎此事《通鉴》编入汉献帝兴平元年。</span>
汉命加繇为牧，振武将军，
<span class="c1">◎范《书·刘宠传》：兴平中，繇为杨州牧、振威将军。时袁术据淮南，繇乃移居曲阿。值中国丧乱，士友多南奔，繇携接收养，与同优剧，甚得名称。袁术遣孙策攻破繇，因奔豫章，病卒。◎《魏志·荀彧传》：兴平二年，太祖欲取徐州，彧曰：“先破吕布，然后南结扬州，共讨袁术。”◎胡三省曰：谓南结刘繇也。</span>
众万余人，
<span class="c1">宋本作“众数万人”。</span>
孙策东渡，破英、能等。
<span class="c1">◎《孙坚传》注引《江表传》曰：策渡江攻刘繇牛渚营，尽得邸阁粮谷、载具，是岁兴平二年也。时彭城相薛礼、下邳相笮融依繇为盟主，礼据秣陵城，融屯县南，策皆击破之。</span>
繇奔丹徒，
<span class="c1">◎丹徒，见《孙策传》。◎赵一清曰：○《方舆纪要》卷二十五：丹阳县治西南有故城址曰刘繇城，相传繇所筑也。</span>
<span class="c1">◎袁宏《汉纪》曰：刘繇将奔会稽，
<span class="c2">会稽见《孙坚传》。</span>
许子将曰：
<span class="c2">◎许劭事见《魏志·武纪》卷首注引《世语》，又见《和洽传》注引《汝南先贤传》。◎范《书·许劭传》：劭字子将，汝南平舆人。少峻名节，好人伦，多所赏识，若沛国樊子昭、和阳士者，并显名于世。避地到广陵，徐州刺史陶谦礼之甚厚。劭不自安，复投扬州刺史刘繇于曲阿。及孙策平吴，劭与繇南奔豫章而卒，时年四十六。</span>
“会稽富实，策之所贪，且穷在海隅，不可往也。
<span class="c2">冯本“往”作“生”，误。</span>
不如豫章，
<span class="c2">豫章，见《孙策传》。</span>
北连豫壤，西接荆州。若收合吏民，遣使贡献，与曹兖州相闻，虽有袁公路隔在其间，其人豺狼，不能久也。
<span class="c2">◎胡三省曰：豫章在大江东南，豫、兖之壤在淮北，袁术时据九江、庐江之间，故云隔在其中。</span>
足下受王命，孟德、景升必相救济。”繇从之。</span>
遂溯江南保豫章，驻彭泽。
<span class="c1">◎《郡国志》：扬州豫章郡彭泽。◎《一统志》：彭泽故城，今江西九江府湖口县东南三十里。◎洪亮吉曰：《吕范传》“范为彭泽太守，屯柴桑”，盖权宜所立。后范领丹阳太守，此郡即省。◎赵一清曰：○《寰宇记》卷一百六云：刘繇城在南昌县东北三十八里，孙策略地于曲阿，攻刘繇，败奔豫章，筑城自保，今人号为刘繇城。</span>
笮融先至，杀太守朱晧，
<span class="c1">◎笮融事见《孙策传》注引《江表传》。◎范《书·朱儁传》：儁子皓，亦有才行，官至豫章太守。</span>
<span class="c1">◎笮，音壮力反。
<span class="c2">◎李贤曰：笮，音侧格反。</span>
◎《献帝春秋》曰：是岁，繇屯彭泽，又使融助晧讨刘表所用太守诸葛玄。
<span class="c2">诸葛玄事见《蜀志·诸葛亮传》及注引《献帝春秋》。</span>
许子将谓繇曰： “笮融出军，不顾命名义者也。
<span class="c2">◎官本《考证》曰：《册府》无“命”字。◎弼按：《通鉴》亦无“命”字。</span>
朱文明善推诚以信人，
<span class="c2">◎胡三省曰：朱晧字文明。◎惠栋曰：晧字文渊，见《献帝春秋》。</span>
宜使密防之。”融到，果诈杀皓，代领郡事。
<span class="c2">代领豫章郡事也。豫章太守更迭始末，详见《孙策传》注。</span>
</span>
入居郡中。繇进讨融，为融所破，更复招合属县，攻破融。融败走入山，为民所杀，繇寻病卒，时年四十二。
<span class="c1">◎赵一清曰：○《水经·沔水注》：毗陵县，旧会稽之属县也。丹徒县北二百步有故城，本毗陵郡治，旧去江三里，岸稍毁，遂至城下。城北有刘繇墓。沦于江，江即北江也。</span>

3. <span id="卷四十九·吴书四·刘繇太史慈士燮传第四-刘繇-3"></span>
笮融者，丹阳人，初聚众数百，往依徐州牧陶谦。谦使督广陵、彭城运漕，
<span class="c1">范《书·陶谦传》作“谦使督广陵、下邳、彭城运粮”，《通鉴》同。</span>
遂放纵擅杀，坐断三郡委输以自入。
<span class="c1">◎三郡，广陵、下邳、彭城也。◎陈景云曰：上言“广陵、彭城”，下言“三郡”，殊不相应。《后汉书》“广陵”下有“下邳”二字，疑此脱。◎胡三省曰：○断，读曰短。流所聚曰委。○毛晃曰：凡以物送之曰输，则音平声；指所送之物曰输，则音去声。委输之委，亦音去声。</span>
乃大起浮图祠，
<span class="c1">◎范《书》“祠”作“寺”。◎章怀注：浮屠，佛也。◎范《书·西域传》：天竺国修浮图道，不杀伐，遂以成俗。◎赵一清曰：○《晋书·佛图澄传》：石季龙著作郎王度曰：“佛，外国之神，非诸华所应祠奉。汉代初传其道，惟听西域人得立寺都邑，以奉其神，汉人皆不出家。魏承汉制，亦循前轨。”</span>
以铜为人，黄金涂身，衣以锦采，垂铜槃九重，下为重楼阁道，可容三千余人，悉课读佛经，令界内及旁郡人有好佛者听受道，复其他役以招致之，由此远近前后至者五千余人户。
<span class="c1">“人”、“户”二字必有一衍。《通鉴》作 “招致旁郡好佛者至五千余户”。</span>
每浴佛，
<span class="c1">◎胡三省曰：释氏谓佛以四月八日生，事佛者以是日为浴佛会。</span>
多设酒饭，布席于路，经数十里，民人来观及就食且万人，费以巨亿计。
<span class="c1">◎胡三省曰：巨亿计，言以亿亿计也。</span>
曹公攻陶谦，徐土搔动，
<span class="c1">◎或曰：骚，此书多作 “搔”，古字通。</span>
融将男女万口，马三千匹，走广陵，广陵太守赵昱
<span class="c1">赵昱事见《魏志·陶谦传》。</span>
待以宾礼。先是，彭城相薛礼为陶谦所偪，屯秣陵。融利广陵之众，因酒酣杀昱，
<span class="c1">◎官本《考证》曰：监本误作“阻诛杀昱”。</span>
放兵大略，因载而去。
<span class="c1">◎或曰：因载，疑 “囤载”之误。</span>
过杀礼，然后杀晧。
<span class="c1">◎或曰：至杀晧而止，此以前接后法也。</span>

4. <span id="卷四十九·吴书四·刘繇太史慈士燮传第四-刘繇-4"></span>
后策西伐江夏，
<span class="c1">监本误作“路住江夏”。</span>
还过豫章，收载繇丧，善遇其家。王朗遗策书曰：“刘正礼昔初临州，未能自达，实赖尊门为之先后，用能济江成治，有所处定。践境之礼，感分结意，情在终始。后以袁氏之嫌，稍更乖剌。
<span class="c1">◎顾千里曰：剌，音辣，与刺字不同。</span>
更以同盟，还为雠敌，原其本心，实非所乐。康宁之后，常愿渝平更成，复践宿好。一尔分离，款意不昭，奄然殂陨，可为伤恨！知敦以厉薄，德以报怨，收骨育孤，哀亡愍存，捐既往之猜，保六尺之托，诚深恩重分，美名厚实也。昔鲁人虽有齐怨，不废丧纪，《春秋》善之，谓之得礼，
<span class="c1">鲁桓公为齐所杀，桓公之丧至自齐，鲁人葬桓公，事见《左传》。</span>
诚良史之所宜藉，乡校之所叹闻。正礼元子，致有志操，想必有以殊异。威盛刑行，施之以恩，不亦优哉！”

5. <span id="卷四十九·吴书四·刘繇太史慈士燮传第四-刘繇-5"></span>
繇长子基，字敬舆，年十四，居繇丧尽礼，故吏馈饷，皆无所受。
<span class="c1">◎《吴书》曰：基遭多难，婴丁困苦，潜处味道，不以为戚。与群弟居，
<span class="c2">冯本“群”作“详”，误。</span>
常夜卧早起，妻妾希见其面。诸弟敬惮，事之犹父。不妄交游，门无杂宾。</span>
姿容美好，孙权爱敬之。权为骠骑将军，辟东曹掾，拜辅义校尉、建忠中郎将。
<span class="c1">◎洪饴孙曰：辅义校尉一人，建忠中郎将一人，均吴置。</span>
权为吴王，迁基大农。
<span class="c1">◎钱大昭曰：“大”下疑有“司”字。虞翻、张温传并作“大司农”。〖梁章钜说同。〗◎近人某氏藏燉煌出土旧钞《吴志》残卷跋云：大农刘基，旧钞作“大农”，刊本皆误作“大司农”。大农，汉官名。大司农，魏官名。吴承汉制，不沿魏称云云。◎弼按：○建安十八年，魏国初置大农，〖《魏都赋》注。〗《魏志·文纪》“黄初元年，改为大司农”，是大司农为魏官名诚然。○然《续百官志》：大司农，卿，一人，中二千石。○应劭《汉官仪》云：大司农，古官也。初，秦置治粟内史，掌谷货，汉因之。景帝更名大农令，武帝更名大司农，王莽改曰羲和，又改为纳言。东汉复为大司农。是大司农实为汉官也。《吴志·刘繇传》迁刘基为大农，虞翻、张温传并作“大司农”，《楼玄传》亦云“入为大司农”，是吴官名亦实为大司农也。是汉、魏、吴官名皆名曰大司农，不如某氏所云也。汉大司农见于范《书》纪、传者极多，不可胜举。某氏云汉官名大农，误。</span>
权尝宴饮，骑都尉虞翻醉酒犯忤，权欲杀之，威怒甚盛，由基谏争，翻以得免。
<span class="c1">详见《虞翻传》。</span>
权大暑时，尝于船中宴饮，于船楼上值雷雨，权以盖自覆，又命覆基，余人不得也。其见待如此。徙郎中令。权称尊号，改为光禄勋，分平尚书事。
<span class="c1">◎或曰：分平尚书事，若后之同平章事。</span>
年四十九卒。后权为子霸纳基女，赐第一区，四时宠赐，与全、张比。基二弟，铄、尚，皆骑都尉。

## 太史慈

1. <span id="卷四十九·吴书四·刘繇太史慈士燮传第四-太史慈-1"></span>
太史慈
<span class="c1">◎胡三省曰：太史以官为氏。</span>
字子义，东莱黄人也。
<span class="c1">东莱郡治黄，今山东登州府黄县东南，见《魏志·臧洪传》。◎赵一请曰：○《方舆纪要·三十六》：故黄县在登州府黄县东十五里，一名东黄城，即古莱子国都也。后汉为东莱郡治。</span>
少好学，仕郡奏曹史。
<span class="c1">◎《续百官志》：郡置诸曹掾史，诸曹略如公府曹。◎弼按：公府者，三公府也。三公有奏曹，主奏议事。</span>
会郡与州有隙，
<span class="c1">东莱郡守与青州刺史也。</span>
曲直未分，以先闻者为善。时州章已去，郡守恐后之，求可使者。慈年二十一，以选行，晨夜取道，到洛阳，诣公车门，
<span class="c1">◎《续百官志》：公车司马令，一人，掌宫阙南门，凡吏民上章，四方贡献及征诣公车者。</span>
见州吏始欲求通。慈问曰：
<span class="c1">◎冯本“慈”作“態”。◎孙志祖曰：言其状始欲求通也。◎弼按：以作“慈”为是。</span>
“君欲通章邪？”吏曰：“然。”问：“章安在？”曰：“车上。”慈曰： “章题署得无误邪？
<span class="c1">◎沈钦韩曰：○蔡邕《独断》：凡群臣上书于天子者，有四名。一曰章，需头称稽首上书，谢恩陈事，诣阙通者也。凡章表皆启封，其言密事得皁囊盛。◎又曰：○《释名》：书文书检曰署。〖检，禁也。禁闭诸物不得开露也。〗署，予也。题所予者官号也。</span>
取来视之。”吏殊不知其东莱人也，因为取章。慈已先怀刀，便截败之。吏踊跃大呼，言：“人坏我章！”慈将至车间，与语曰：“向使君不以章相与，吾亦无因得败之，是为吉凶祸福等耳，吾不独受此罪。岂若默然俱出去，可以存易亡，无事俱就刑辟。”吏言：“君为郡败吾章，已得如意，欲复亡为？”慈答曰：“初受郡遣，但来视章通与未耳。吾用意太过，乃相败章。今还，亦恐以此见谴怒，故俱欲去尔。”吏然慈言，即日俱去。慈既与出城，因遁还通郡章。州家闻之，更遣吏通章，
<span class="c1">冯本“通”作“有”，误。</span>
有司以格章之故不复见理，州受其短。由是知名，而为州家所疾，恐受其祸，乃避之辽东。

2. <span id="卷四十九·吴书四·刘繇太史慈士燮传第四-太史慈-2"></span>
北海相孔融闻而奇之，数遣人讯问其母，并致饷遗。时融以黄巾寇暴，出屯都昌，
<span class="c1">◎北海国治剧，今山东青州府昌乐县西五十五里，见《魏志·武纪》建安三年。孔融盖移屯都昌。◎《郡国志》：青州北海国都昌。◎《一统志》：都昌故城，今山东莱州府昌邑县西二里。◎范《书·孔融传》：时黄巾复来侵暴，融乃出屯都昌。◎章怀注：都昌县属北海郡，故城在今青州临朐县东北。◎王先谦曰：今莱州府昌邑县西二里，汉青州北海国都昌县也。若青州临朐县东北之都昌，乃后魏青州北海郡属，章怀盖误。◎谢鍾英曰：○都昌，《郡国志》北海郡治。○《水经注》：潍水又东北迳都昌故城东，又东北入于海。○鍾英案：沈《志》云北海都昌寄治州下，盖刘宋时寄治，非魏制也。◎弼按：○《郡国志》：青州北海国治剧。谢云治都昌，或因沈《志》北海太守都昌而误。◎赵一清曰：○《方舆纪要》卷三十六：都昌城在莱州府昌邑县西，汉县，属北海郡。今城南五里有大营城，北五里有小营城，俗为大营、小营二村，相传即孔融与黄巾相拒处。</span>
为贼管亥所围。慈从辽东还，母谓慈曰：“汝与孔北海未尝相见，至汝行后，赡恤殷勤，过于故旧，今为贼所围，汝宜赴之。”慈留三日，单步径至都昌。
<span class="c1">自黄县至都昌，约三百六十里。</span>
时围尚未密，夜伺间隙，得入见融，因求兵出斫贼。融不听，欲待外救。外救未有至者，
<span class="c1">陈本无下“外救”二字，误。</span>
而围日逼。融欲告急平原相刘备，城中人无由得出，慈自请求行。融曰：“今贼围甚密，众人皆言不可，卿意虽壮，无乃实难乎？”慈对曰：“昔府君倾意于老母，老母感遇，遣慈赴府君之急，固以慈有可取，而来必有益也。今众人言不可，慈亦言不可，岂府君爱顾之义，老母遣慈之意邪？事已急矣，愿府君无疑。”融乃然之。于是严行蓐食，须明，便带鞬摄弓上马，
<span class="c1">◎《左传·僖公二十三年》：右属櫜鞬。◎杜注：鞬以受弓。</span>
将两骑自随，各作一的持之，开门直出。外围下左右人并惊骇，兵马互出。慈引马至城下堑内，植所持的各一，出射之，射之毕，径入门。明晨复如此，围下人或起或卧，慈复植的，射之毕，复入门。明晨复出如此，无复起者，于是下鞭马直突围中驰去。
<span class="c1">◎康发祥曰：此段序事中著径入门句，又著复入门句，又两着明晨复如此句，以故围者不疑。时或起或卧，旋无复起者，而慈得以鞭马突围驰去也。慈固妙人，而承祚叙事亦复有雕起鹘落之观，洵是妙文。◎或曰：此所谓未起意先改也，无人態妙为写出，或起或卧，妙尽情理。</span>
比贼觉知，慈行已过，又射杀数人，皆应弦而倒，故无敢追者。遂到平原，说备曰：“慈，东莱之鄙人也，与孔北海亲非骨肉，比非乡党，
<span class="c1">◎比，紧邻之称也。◎《周礼·地官》：五家为比，使之相保，无比为闾，使之相受。</span>
特以名志相好，有分灾共患之义。今管亥暴乱，北海被围，孤穷无援，危在旦夕。以君有仁义之名，能救人之急，故北海区区，延颈恃仰，使慈冒白刃，突重围，从万死之中自托于君，惟君所以存之。”备敛容答曰：“孔北海知世间有刘备邪！”即遣精兵三千人随慈。
<span class="c1">◎范《书·孔融传》：融逼急，乃遣东莱太史慈求救于平原相刘备。备惊曰：“孔北海乃复知天下有刘备邪！”即遣兵三千救之。◎弼按：○《蜀志·先主传》：先主领平原相，自有兵千余人，及幽州乌丸杂胡骑，又略得饥民数千人。○据《先主传》所云，安得有精兵三千救北海之围？或张大其词耳。</span>
贼闻兵至，解围散走。融既得济，益奇贵慈，曰：“卿，吾之少友也。”
<span class="c1">◎刘家立曰：少，疑作“小”。</span>
事毕，还启其母，母曰：“我喜汝有以报孔北海也。”
<span class="c1">◎或曰：东汉名士风流，如是如是，子义尤杰出者，不在李元礼之下，若许子将之辈瞠乎后矣。</span>

3. <span id="卷四十九·吴书四·刘繇太史慈士燮传第四-太史慈-3"></span>
扬州刺史刘繇与慈同郡，
<span class="c1">同为东莱人。</span>
慈自辽东还，
<span class="c1">慈自辽东归，邴原以刘政付慈，见《邴原传》。</span>
未与相见，暂渡江到曲阿见繇，未去，会孙策至。或劝繇可以慈为大将军，
<span class="c1">“大”字疑衍，或衍“军”字。《通鉴》作“或劝繇可以慈为大将”。</span>
繇曰：“我若用子义，许子将不当笑我邪？”
<span class="c1">◎胡三省曰：以其核论人品也。◎或曰：徇名用人，丑习可嗤。浊流之投，亦是千古快事。</span>
但使慈侦视轻重。
<span class="c1">◎胡三省曰：值，丑正翻，候视也。</span>
时独与一骑
<span class="c1">官本“一”作“二”，误，各本皆作“一”，《通鉴》同。</span>
卒遇策。
<span class="c1">◎《通鉴》作“卒遇策于神亭”。◎胡三省曰：卒，读曰猝。</span>
策从骑十三，
<span class="c1">从，才用反。</span>
皆韩当、宋谦、黄盖辈也。
<span class="c1">《通鉴》作“皆坚旧将辽西韩当、零陵黄盖辈也”。</span>
慈便前斗，正与策对。策刺慈马，而擥得慈项上手戟，
<span class="c1">◎胡三省曰：刺，七亦翻。擥与揽同。</span>
慈亦得策兜鍪。
<span class="c1">◎《广雅》：兜鍪谓之胄。◎《说文》：胄，兜鍪首镫也。◎《左传》：邾人获公胄。◎杜注：胄，兜鍪也。◎《御览·三百五十六》引《献帝春秋》曰：孙策获太史慈，谓曰：“孤昔与卿神亭之役，若为卿先，如何？”慈曰：“不敢面欺，若兜鍪带不断，未可量也。”◎又引《吴志》曰：太史慈与孙策战于神亭，策得慈兜鍪。◎弼按：此引《吴志》与本传相反，疑误。</span>
会两家兵骑并各来赴，于是解散。
<span class="c1">◎胡三省曰：若隆技击，则慈、策適相当耳。然慈终困于策，何也？</span>

4. <span id="卷四十九·吴书四·刘繇太史慈士燮传第四-太史慈-4"></span>
慈当与繇俱奔豫章，而遁于芜湖，
<span class="c1">◎“当”字疑误。◎《郡国志》：扬州丹阳郡芜湖。◎胡三省曰：○春秋吴鸠兹之地。○宋白曰：以其地卑，畜水非深而生芜藻，故曰芜湖。◎《一统志》：芜湖故城，今安徽太平府芜湖县东。</span>
亡入山中，称丹阳太守。是时，策已平定宣城以东，惟泾以西六县未服。
<span class="c1">◎毛本“惟”作“推”，误。宣城、泾，均见《孙策传》。◎胡三省曰：芜湖、泾县皆属丹阳郡。宣城县，前汉亦属丹阳，后汉省。晋太康元年，分丹阳立宣城郡，复置县属焉。</span>
慈因进住泾县，立屯府，大为山越所附。
<span class="c1">◎胡三省曰：山越，越民依阻山险而居者。</span>
策躬自攻讨，遂见囚执。策即解缚，捉其手曰：“宁识神亭时邪？
<span class="c1">◎胡三省曰：神亭在今镇江府丹阳县界。◎沈钦韩曰：○古神亭在润州延陵县西北二十五里。○《元丰九域志》：省延陵县为镇。延陵镇在丹阳县南三十五里。◎《一统志》：在今镇江府金坛县西北。</span>
若卿尔时得我云何？”慈曰：“未可量也。”
<span class="c1">◎胡三省曰：量，音良。</span>
策大笑曰：“今日之事，当与卿共之。”
<span class="c1">◎《吴历》云：慈于神亭战败，为策所执。策素闻其名，即解缚请见，咨问进取之术。慈答曰：“破军之将，不足与论事。”策曰：“昔韩信定计于广武，
<span class="c2">◎《史记·淮阴侯传》：成安君不用广武君策，汉兵夹击，大破虏赵军，斩成安君。韩信令军中毋杀广武君，有缚广武君而致戏下者，信解其缚，东乡对，西乡对，师事之。</span>
今策决疑于仁者，君何辞焉？”慈曰：“州军新破，士卒离心，若傥分散，难复合聚；欲出宣恩安集，恐不合尊意。”策长跪答曰：“诚本心所望也。明日中，望君来还。”诸将皆疑，策曰：“太史子义，青州名士，以信义为先，终不欺策。”明日，大请诸将，豫设酒食，立竿视影。日中而慈至，策大悦，常与参论诸军事。◎臣松之案：《吴历》云慈于神亭战败，为策所得，与本传大异，疑为谬误。
<span class="c2">◎杭世骏曰：○《卮林》云：慈若于神亭见囚，而策方解缚，而遽云宁识神亭，何其仓促不次？又当言今日得我云何，不宜言尔时也。按《吕范传》，范从孙策攻太史慈于勇里，乃知神亭时慈获策兜鍪，而勇里时策致慈缧绁也。裴盖未之深核也。◎弼按：神亭在今江苏金坛，勇里在今安徽泾县。神亭之役，刘繇尚在曲阿，勇里之战，慈乃为策所败。裴注指《吴历》之误，诚是。《卮林》谓之深核，失之。</span>
◎《江表传》曰：策问慈曰：“闻卿昔为太守劫州章，赴文举，请诣玄德，皆有烈义，天下智士也，但所托未得其人。
<span class="c2">宋本“人”下有“耳”字，《通鉴》同。</span>
射钩斩祛，
<span class="c2">◎齐管仲射桓公中钩，晋寺人披斩文公之祛，俱见《左传》。◎杜注：祛，袂也。</span>
古人不嫌。孤是卿知己，勿忧不如意也。”出教曰：“龙欲腾翥，先阶尺木者也。”
<span class="c2">◎元本、官本“木”作“水”。◎梁章钜曰：当作“木”。○《酉阳杂俎》云：龙头上有一木，如博山形，名尺木。龙无尺木不能升天。</span>
</span>
即署门下督，
<span class="c1">讨逆将军之门下督也。</span>
还吴授兵，拜折冲中郎将。
<span class="c1">◎洪饴孙曰：折冲中郎将，一人，吴置。</span>
后刘繇亡于豫章，士众万余人未有所附，策命慈往抚安焉。
<span class="c1">◎《通鉴》：会刘繇卒于豫章，士众万余人，欲奉豫章太守华歆为主。歆以为因时擅命，非人臣所宜。众守之连月，卒谢遣之。其众未有所附，策命太史慈往抚安之。◎刘咸圻曰：遥接《繇传》，此即合传之故。</span>
<span class="c1">◎《江表传》曰：策谓慈曰：“刘牧往责吾为袁氏攻庐江，
<span class="c2">◎胡三省曰：刘繇奉王命牧扬州，故以称之。</span>
其意颇猥，理恕不足。何者？先君手下兵数千余人，尽在公路许。孤志在立事，不得不屈意于公路，求索故兵，再往才得千余人耳。仍令孤攻庐江，尔时事势，不得不为行。但其后不达臣节，
<span class="c2">宋本“达”作“遵”，《通鉴》同。</span>
自弃作邪僭事，谏之不从。丈夫义交，苟有大故，不得不离，孤交求公路及绝之本末如此。今刘繇丧亡，恨不及其生时与共论辩。今儿子在豫章，不知华子鱼待遇何如，其故部曲复依随之否？卿则州人，
<span class="c2">太史慈与刘繇同为青州东莱人。</span>
昔又从事，宁能往视其儿子，并宣孤意于其部曲？部曲乐来者便与俱来，不乐来者且安慰之。并观察子鱼所以牧禦方规何似，
<span class="c2">《通鉴》“禦”作“御”。</span>
视庐陵、鄱阳人民亲附之否？卿手下兵，宜将多少，自由意。”
<span class="c2">《通鉴》作“卿须几兵，多少随意”。</span>
慈对曰：“慈有不赦之罪，将军量同桓、文，待遇过望。古人报主以死，
<span class="c2">冯本“主”作“生”，误。</span>
期于尽节，没而后已。今并息兵，兵不宜多，将数十人，自足以往还也。”</span>
左右皆曰：“慈必北去不还。”策曰：“子义舍我，当复与谁？”
<span class="c1">《通鉴》 “与”作“从”。</span>
饯送昌门，
<span class="c1">◎胡三省曰：○《孙权记》注曰：吴西郭门曰阊门，夫差作，以天门通阊阖，故名之。后春申君改曰昌门。</span>
把腕别曰：“何时能还？”答曰：“不过六十日。”果如期而反。
<span class="c1">◎《江表传》曰：策初遣慈，议者纷纭，谓慈未可信，或云与华子鱼州里，
<span class="c2">华歆青州平原高唐人，与太史慈同州里。</span>
恐留彼为筹策，或疑慈西托黄祖，假路还北，多言遣之非计。策曰：“诸君语皆非也，孤断之详矣。太史子义虽气勇有胆烈，然非纵横之人。其心有士谟，志经道义，贵重然诺，
<span class="c2">◎胡三省曰：然，是也，决辞也。诺，应也，许辞也。重，不轻也。</span>
一以意许知己，死亡不相负，诸君勿复忧也。”慈从豫章还，议者乃始服。慈见策曰：“华子鱼良德也，然非筹略才，无他方规，自守而已。又丹阳僮芝
<span class="c2">◎胡三省曰：○僮，姓也。○《风俗通》：汉有交趾刺史僮尹。○一曰“僮”即“童”也，颛顼子老童之后，或从人。</span>
自擅庐陵，
<span class="c2">庐陵，见《孙策传》。</span>
诈言被诏书为太守。鄱阳民帅别立宗部，阻兵守界，不受子鱼所遣长吏，言‘我以别立郡，须汉遣真太守来，当迎之耳’。子鱼不但不能谐庐陵、鄱阳，近自海昏有上缭壁，有五六千家相结聚作宗伍，惟输租布于郡耳，
<span class="c2">◎海昏、上缭，均见《孙策传》。◎胡三省曰：○宗部即江南宗贼也。海昏县属豫章郡，时县民数千自相结聚作宗伍，壁于上缭。○《水经注》：缭水导源建昌县，汉元帝永光二年分昏昬立。（僚）〈缭〉水又东迳新吴县，汉中平中立。（僚）〈缭〉水又迳海昬县，谓之上（僚） 〈缭〉水。○缭，读曰僚。</span>
发召一人遂不可得，子鱼亦睹视之而已。”策拊掌大笑，
<span class="c2">冯本“拊”作“附”，误。</span>
仍有兼并之志矣。
<span class="c2">《通鉴》“仍”作“遂”，《册府》作“乃”。</span>
顷之，遂定豫章。</span>

5. <span id="卷四十九·吴书四·刘繇太史慈士燮传第四-太史慈-5"></span>
刘表从子磐，骁勇，数为寇于艾、西安诸县。
<span class="c1">◎《郡国志》：扬州豫章郡艾。◎刘昭注：○《左传·哀公二十年》：吴公子庆忌所居。◎《一统志》：艾县故城，今江西南昌府义宁州西。《新志》在州西百里龙冈坪，故城犹存。◎《宋书·州郡志》：豫章太守豫宁侯相，汉献帝建安中立。吴曰要安。〖◎弼按：要，当作“西”。〗晋武帝太康元年更名。◎《水经注·赣水注》：循水出艾县西，东北迳豫章县，故西安也。晋太康元年更从今名。◎《寰宇记》：后汉建安中，分海昬立西安县。晋太康元年，改为豫宁。◎《一统志》：豫宁故城，今江西南昌府武宁县西。◎谢鍾英曰：《潘璋传》“璋迁豫章西安长”，即此。◎赵一清曰：○《方舆纪要》卷八十四：艾城在南昌府宁州西百里，地名龙冈坪。《左传》“吴公子庆忌出居于艾”，即此。西安，今武宁县，建安中分建昌县置。又太史城在奉新县西二十里。城周围三里，西南有城角山，东南有盘山，北枕江水。其地险固，基址尚存。○《寰宇记》卷一百六：幕浮山一名募阜山，在洪州分宁县西一百九十里，高一千余丈，周围一百二十里。太史慈拒刘磐于此山，置营幕，乃名焉。○又《方舆纪要》：建昌县东四里有镇边营，汉建安八年太史慈筑以拒刘磐。◎谢鍾英曰：浮幕山在南昌府义宁州西北百九十里，接湖北通城、湖南平江界，周围数百里。</span>
策于是分海昬、建昌左右六县，
<span class="c1">海昏，见《孙策传》。建昌，见《孙权传》黄龙七年。◎《郡国志》：豫章郡建昌。永元十六年，分海昏置。◎王先谦曰：○《寰宇记》有太史城，在新奉县西四十里，太史慈创置，周迴三里，西南有城角山，东南有盘山，北枕江水。其地险固，基址尚存。盖即建昌故城也。《晋志》因。○《一统志》：故城，今南昌府奉新县西。◎邹安鬯云：今奉新县西百四十里，谢云即太史城。</span>
以慈为建昌都尉，治海昬，并督诸将拒磐。磐绝迹不复为寇。

6. <span id="卷四十九·吴书四·刘繇太史慈士燮传第四-太史慈-6"></span>
慈长七尺七寸，美须髯，猿臂善射，弦不虚发。尝从策讨麻保贼，
<span class="c1">◎《通鉴》：建安十一年，孙权击山贼麻保二屯，平之。◎胡三省曰：○《水经注》：江水过陆口而东，左得麻屯口，南直蒲圻洲，水北入百有余里，吴所屯也。</span>
贼于屯里缘楼上行詈，以手持楼棼，
<span class="c1">◎班固《两都赋》：虹霓回带于棼楣。◎章怀注：○《说文》曰：棼，栋也。○《尔雅》曰：楣，谓之梁。○郭璞云：门户上横梁也。◎蒋超伯曰：○栋谓之桴。○何晏《景福殿赋》：双枚既修，重桴乃饰。○又谓之“棼”。○《广韵》：棼，复屋栋也。◎潘眉曰：许慎解棼“复屋栋也”，徐锴读若曾参之参。</span>
慈引弓射之，
<span class="c1">监本、官本“引”作“以”，误。</span>
矢贯手著棼，围外万人莫不称善。其妙如此。曹公闻其名，遗慈书，以箧封之，发省无所道，而但贮当归。
<span class="c1">◎谓其当北归青州也。◎韩菼曰：子义故多知己，郡守知之，孔北海知之，孙郎知之，孟德亦知之，复何恨！</span>
孙权统事，以慈能制磐，遂委南方之事。年四十一，建安十一年卒。
<span class="c1">◎《吴书》曰：慈临亡，叹息曰：“丈夫生世，当带七尺之剑，以升天子之阶。今所志未从，奈何而死乎！”
<span class="c2">陈本无“乎”字，误。</span>
权甚悼惜之。</span>
子亨，
<span class="c1">冯本、监本“亨”作“享”，注同。</span>
官至越骑校尉。
<span class="c1">◎《吴书》曰：亨字元复，历尚书、吴郡太守。</span>

## 士燮

1. <span id="卷四十九·吴书四·刘繇太史慈士燮传第四-士燮-1"></span>
士燮
<span class="c1">元本、冯本、吴本“燮”作“爕”，误。</span>
字威彦，苍梧广信人也。
<span class="c1">◎交州苍梧郡治广信，今广西梧州府苍梧县治，见《魏志·陶谦传》注引《吴书》。◎赵一清曰：○《方舆纪要》卷一百八：梧州府苍梧县，汉置广信郡，今府治东有广信故城。</span>
其先本鲁国汶阳人，
<span class="c1">◎《郡国志》：豫州鲁国汶阳。◎《一统志》：汶阳故城，今山东兖州府宁阳县东北。</span>
至王莽之乱，避地交州。六世至燮父赐，桓帝时为日南太守。
<span class="c1">交州日南郡治西卷，今越南归仁、富安、广和、平顺四道，见《魏志·陈留王纪》咸熙元年。</span>
燮少游学京师，事颍川刘子奇，
<span class="c1">◎局本“川”作“州”，误。◎范《书·刘陶传》：陶字子奇，一名伟，颍川定陵人，济北贞王渤之后。陶明《尚书》、《春秋》，为之训诂。推三家《尚书》及古文，是正文字三百余事，名曰《中文尚书》。灵帝诏陶次第《春秋条例》。</span>
治《左氏春秋》。
<span class="c1">◎《释文·序录》：士燮注《春秋经》十一卷。◎《隋书·经籍志》：《春秋经》十三卷，吴卫将军士燮注。◎《唐经籍志》：《春秋经》十一卷，士燮撰。◎《唐艺文志》：士燮注《春秋经》十一卷。◎侯康《补三国艺文志》引眉山李氏《古经后序》，谓士燮注《春秋经》与《公》、《谷》卷数相同，疑为注《公》、《谷》。◎姚振宗《隋志考证》驳之，云：士燮于桓、灵时师刘陶治《左氏春秋》，本传言之甚详。《释文》亦载是书于《左氏传》家，其事本甚分明，勿庸疑惑。《隋志》十三卷，《释文》、《唐志》、《通志略》皆十一卷，篇卷分合不一，故著录亦互有不同，斯常有之事，亦勿庸深究，不必疑此十一卷为《公》、《谷》之经。◎《隋志》：梁有士燮《集》五卷，亡。</span>
察孝廉，补尚书郎，公事免官。父赐丧阕后，
<span class="c1">阕，音缺，终也，止也。</span>
举茂才，除巫令，
<span class="c1">巫县，今四川夔州府巫山县东，详见《蜀志·先主传》章武元年。</span>
迁交阯太守。
<span class="c1">交阯郡治龙编，今广西太平府凭祥州南七百五十里，见《魏志·陈留王纪》咸熙元年。</span>

2. <span id="卷四十九·吴书四·刘繇太史慈士燮传第四-士燮-2"></span>
弟壹，初为郡督邮。刺史丁宫征还京都，
<span class="c1">丁宫事见《魏志·董卓传》注引《献帝起居注》。</span>
壹侍送勤恪，
<span class="c1">局本“侍”作“待”，误。</span>
宫感之，临别谓曰：“刺史若待罪三事，
<span class="c1">三事，三公也。</span>
当相辟也。”后宫为司徒，辟壹。比至，宫已免，黄琬代为司徒，
<span class="c1">◎范《书·灵帝纪》：中平四年，光禄勋沛国丁宫为司空。五年，司空丁宫为司徒。六年七月，司徒丁宫罢。◎九月，豫州牧黄琬为司徒。〖见《献帝纪》。〗</span>
甚礼遇壹。董卓作乱，壹亡归乡里。
<span class="c1">◎《吴书》曰：琬与卓相害，
<span class="c2">◎范《书·黄琬传》：卓议迁都长安，琬与司徒杨彪同谏，不从，琬退而驳议之，竟坐免。</span>
而壹尽心于琬，甚有声称。卓恶之，乃署教曰：“司徒掾士壹，不得除用。”故历年不迁。会卓入阙，
<span class="c2">宋本“阙”作“关”。</span>
壹乃亡归。</span>
交州刺史朱符为夷贼所杀，
<span class="c1">◎钱大昕曰：○《薛综传》：故刺史会稽朱符多以乡人分作长吏，侵虐百姓，强赋于民，百姓怨叛，山贼并出，攻州突郡。符走入海，流离丧亡。○不云为贼所杀，两传盖互见也。</span>
州郡扰乱。燮乃表壹领合浦太守，
<span class="c1">合浦郡治合浦，今广东廉州府合浦县东北，见《魏志·陈留王纪》咸熙元年。</span>
次弟徐闻令领九真太守，
<span class="c1">◎《郡国志》：交州合浦郡徐闻。◎三国吴改属珠崖郡。◎《一统志》：徐闻故城，今广东雷州府海康县治。◎《寰宇记》：故城在海康县南二百四十里。◎《方舆纪要》：今徐闻县西北。◎九真郡治胥浦，见《孙晧传》建衡三年。</span>
<span class="c1">，音于鄙反，
<span class="c2">◎胡三省曰：，胡怃反。</span>
见《字林》。</span>
弟武，领南海太守。
<span class="c1">◎冯本、吴本、官本、毛本“南海”作“海南”，误，《通鉴》作“南海”。南海郡治番禺，见《孙晧传》天纪三年。◎潘眉曰：交州无海南郡。</span>

3. <span id="卷四十九·吴书四·刘繇太史慈士燮传第四-士燮-3"></span>
燮体器宽厚，
<span class="c1">局本“器”作“气”，误。</span>
谦虚下士，中国士人往依避难者以百数。
<span class="c1">◎《蜀志·许靖传》：孙策东渡江，皆走交州以避其难。◎《魏志·袁涣传》：涣从弟徽以儒素称，遭天下乱，避难交州。◎本志《薛综传》：少依族人，避地交州。</span>
耽玩《春秋》，为之注解。陈国袁徽
<span class="c1">袁徽事见《魏志·袁涣传》，又见《蜀志·许靖传》。</span>
与尚书令荀彧书曰： “交阯士府君既学问优博，又达于从政，处大乱之中，保全一郡，二十余年疆场无事，民不失业，羁旅之徒，皆蒙其庆，虽窦融保河西，曷以加之？
<span class="c1">◎范《书·窦融传》：融字周公，扶风平陵人。为张掖属国都尉，抚结雄杰，怀辑羌虏，河西翕然归之。五郡共推融行河西五郡大将军事。</span>
官事小阕，辄玩习书传，《春秋左氏传》尤简练精微，吾数以咨问传中诸疑，皆有师说，意思甚密。又《尚书》兼通古今，大义详备。闻京师古今之学，是非忿争，今欲条《左氏》、《尚书》长义上之。”其见称如此。

4. <span id="卷四十九·吴书四·刘繇太史慈士燮传第四-士燮-4"></span>
燮兄弟并为列郡，雄长一州，偏在万里，威尊无上。
<span class="c1">◎胡三省曰：天下殽乱，燮雄踞偏州，人但知威尊，无复知天子也，长知两翻。◎弼按：似言威尊无出乎其上者。</span>
出入鸣钟磬，备具威仪，笳箫鼓吹，车骑满道，胡人夹毂焚烧香者常有数十。妻妾乘辎軿，子弟从兵骑，当时贵重，震服百蛮，尉他不足踰也。
<span class="c1">◎《史记·南越尉佗传》：南越王尉佗者，真定人也，姓赵氏。佗，秦时用为南海龙川令。至二世时，南海尉任嚣病且死，佗行南海尉事。秦已破灭，佗自立为南越武王，东西万余里，乘黄屋左纛，称制与中国侔。◎章怀注：佗行南海尉，遂王有南越，故曰尉佗也。◎或曰：“他”、“佗”古虽通用，然尉佗“佗”字不宜作“他”。◎弼按：○《晋书·地理志》：任嚣、赵他攻越，遂定南越，乃置南海尉以典之，所谓东南一尉也。○亦作“赵他”，或说误。</span>
<span class="c1">◎葛洪《神仙传》曰：燮尝病死，已三日，仙人董奉以一丸药与服，以水含之，捧其头摇稍之，
<span class="c2">◎李龙官曰：○“摇稍”二字不可解， “稍”疑作“捎”。○《广韵》：摇捎，动也。○盖谓捧其头摇动之也。◎李慈铭曰：稍，当作“消”，摇消即消摇也。</span>
食顷，即开目动手，颜色渐复，半日能起坐，四日复能语，遂复常。奉字君异，侯官人也。
<span class="c2">◎侯官，详见《魏志·王朗传》“东冶”注。◎赵一清曰：○《寰宇记》卷一百二十八：杏山在濠州南六十里。○《神仙传》：董奉吴时居此山，为人治病，惟令种杏五株。数年，杏至万株。后服杏金丹得仙。</span>
</span>
武先病没。

5. <span id="卷四十九·吴书四·刘繇太史慈士燮传第四-士燮-5"></span>
朱符死后，汉遣张津为交州刺史，
<span class="c1">◎交阯牧详见《蜀志·刘焉传》。◎胡三省曰：据史，自贾琮以前皆为交阯刺史，未得为交州。◎侯康曰：○《晋书·地理志下》：建安八年，张津为交阯刺史，士燮为交阯太守，共表立为州，乃拜津为交州牧。○《艺文类聚》卷六引苗恭《交广记》曰：建安二年，南阳张津为交阯太守。士燮表言：“见十二州皆称曰州，而交独为交阯刺史，何天恩不平乎？若普天之下，可为十二州者，独不可为十三州乎？”诏报听许，拜津交州牧，加以九锡，彤弓彤矢，礼乐征伐，威震南夏，与中州方伯齐同，自津始也。按二书所载事同，而一以为建安八年，〖沈约亦以为八年。〗一以为二年。考《孙讨逆传》注引王范《交广春秋》，建安六年张津已为交州牧，则云八年者非也。又此传上文称交州刺史朱符，此是史臣追称，符为刺史时，实未名州也。杨雄有《交州箴》，此乃文人之词，非当时实录。◎沈家本曰：晋、宋二志并以交州之名改自建安八年，然以两汉志考之，班氏于南海、郁林、苍梧、交阯、合浦、日南六郡，并注云属交州，独九真郡不言属交州，盖夺文也。班所据乃元始二年版籍，是元始时已名交州矣。杨子云《十二州箴》有交州。姚姬传以为汉武帝元封五年初置刺史，部十三州。《晋书·地志》以冀、幽、并、兖、徐、青、扬、荆、豫、益、凉及朔方、交阯是为十三部。至平帝元始三年，始更十二州名，分界郡国所属，其州名史亦不详，独赖子云是箴而知之尔。盖设雍州以易凉州，而朔方所部归于并州，而交阯谓之交州。王莽奏改州名，云汉家十三州，州名及界多不应经。此箴首必引《禹贡》，所谓应经也。平帝元始二年，黄支国献犀牛，其《交州箴》内亦述及焉。然则其文必平帝时作。当时王莽既改州名，颇张其事，盖使人定为地理之书，今《汉书·地志》所本者是也。故《地理志》书户口独举元始二年，知其与《州箴》同时有也。由是言之，则侯氏以子云之箴为非实录，未免孟浪，而交州之名实起西汉之末，固信而有征也。司马氏《续志》据顺帝永和五年版籍，称交州刺史部，疑东汉之初已承用元始之制矣。是两汉志与晋、宋志颇相抵牾，或顺帝以后交州之名曾经改易，故复有建安之事乎？◎周寿昌曰：士燮请改交阯为交州，本传并无此语，且云“燮先人因王莽之乱，避地交州”，是西汉末已称交州，即《汉书·地理志》屡书“属交州”，是班氏时久称交州，皆建安以前事。</span>
津后又为其将区景所杀，
<span class="c1">◎张津事见《蜀志·许靖传》及裴注。◎本志《薛综传》：南阳张津与荆州牧刘表为隙，兵弱敌强，岁岁兴军，诸将厌患，去留自在。津小检摄，威武不足，为所陵侮，遂至杀没。◎又本志《孙策传》注引《江表传》：孙策曰：“昔南阳张津为交州刺史，舍前圣典训，废汉家法律，尝著绛帕头，鼓琴烧香，读邪俗道书，云以助化，卒为南夷所杀。”◎胡三省曰：区，乌侯翻，姓也，又亏于翻。◎周寿昌曰：《江表传》云张津为南夷所杀，此云为其将所杀，盖道阻兵乱，传述有歧，载笔者各就所闻书之也。</span>
而荆州牧刘表遣零陵赖恭代津。
<span class="c1">◎零陵，见《蜀志·先主传》建安十三年。◎胡三省曰：○《姓谱》：赖为楚所灭，子孙以国为氏。○《风俗通》：汉有交阯太守赖先。◎钱大昭曰：赖恭为先主镇远将军，官至太常。◎弼按：赖恭见《先主传》、《甘后传》及杨戏《季汉辅臣赞》“王元泰”注。</span>
是时苍梧太守史璜死，表又遣吴巨代之，
<span class="c1">◎钱大昭曰：薛综、步骘传亦作“吴巨”，惟《蜀先主传》注引《江表传》作 “吴臣”，疑误。</span>
与恭俱至。
<span class="c1">◎《薛综传》：零陵赖恭先辈仁谨，不晓时事。刘表又遣长沙吴巨为苍梧太守，巨武夫轻悍，不为恭服所取，相怨恨，逐出恭。</span>
汉闻张津死，赐燮玺书曰：“交州绝域，南带江海，上恩不宣，下义壅隔，知逆贼刘表又遣赖恭闚看南土，今以燮为绥南中郎将，董督七郡，
<span class="c1">南海、苍梧、郁林、合浦、交趾、九真、日南，凡七郡。</span>
领交阯太守如故。”
<span class="c1">◎或曰：下云“道路断绝”，此玺书乃燮伪托以自重。◎弼按：《许靖传》亦云“交部驿使断绝”，惟此传下文又云“燮遣张旻奉贡，特复下诏”，是道路仍通也。◎赵一清曰：○《续郡国志》补注引王范《交广春秋》曰：交州治羸县。元狩五年，移治苍梧广信县。建安十五年，治番禺县。诏书以州边远，使持节，并七郡皆受鼓吹，以重威镇。一清案：此汉朝所命诏士燮，不诏步骘也。《宋书·州郡志》“十六年，徙治番禺”，与《交广春秋》差越一年。又《宋志》交阯太守领县有吴兴、军平、武宁、武安，并吴立。</span>
后燮遣吏张旻奉贡诣京都，是时天下丧乱，道路断绝，而燮不废贡职，特复下诏拜安远将军，封龙度亭侯。

6. <span id="卷四十九·吴书四·刘繇太史慈士燮传第四-士燮-6"></span>
后巨与恭相失，举兵逐恭，恭走还零陵。建安十五年，孙权遣步骘为交州刺史。骘到，燮率兄弟奉承节度。而吴巨怀异心，骘斩之。
<span class="c1">◎《步骘传》：建安十五年，骘出领鄱阳太守，岁中徙交州刺史。刘表所置苍梧太守吴巨外附内违，骘降意怀诱，请相见，因斩徇之。士燮兄弟相率供命，南土之宾，自此始也。</span>
权加燮为左将军。建安末年，燮遣子廞入质，权以为武昌太守，燮、壹诸子在南者皆拜中郎将。燮又诱导益州豪姓雍闿等，率郡人民使摇东附，
<span class="c1">◎摇，宋本、元本、官本作“遥”，是。益州在西，故曰“东附”。◎《步骘传》：益州大姓雍闿等杀蜀所署太守正昂，与燮相闻，求欲内附。骘因承制遣使宣恩抚纳。</span>
权益嘉之，迁卫将军，封龙编侯，弟壹偏将军，都乡侯。燮每遣使诣权，致杂香细葛，辄以千数，明珠、大贝、流离、翡翠、玳瑁、犀、象之珍，
<span class="c1">◎潘眉曰：○流离即瑠璃，古字通。○《汉书·西域传》：珠玑、珊瑚、虎魄、碧流离。○师古引《魏略》曰：大秦国出赤白黑黄青绿缥绀红紫十种流离。◎弼按：余均见《魏志·东夷传》注引《魏略·西戎传》。</span>
奇物异果，蕉、邪、龙眼之属，
<span class="c1">◎邪，即椰。◎《广雅》曰：益智，龙眼也。◎谢承《后汉书》曰：交阯七郡献龙眼。◎《广志》曰：龙眼树叶似荔枝，蔓延缘木生，子大如酸枣，色异，纯甘无酸。◎《交州记》曰：龙眼树高五六丈，似荔枝而小。◎《广州记》曰：龙眼子似荔枝，七月熟。</span>
无岁不至。壹时贡马凡数百匹。权辄为书，厚加宠赐，
<span class="c1">局本“赐”作“锡”。</span>
以答慰之。燮在郡四十余岁，
<span class="c1">燮盖以灵帝中平时为交阯太守。</span>
黄武五年，年九十卒。

7. <span id="卷四十九·吴书四·刘繇太史慈士燮传第四-士燮-7"></span>
权以交阯县远，乃分合浦以北为广州，吕岱为刺史；交阯以南为交州，戴良为刺史。又遣陈时代燮为交阯太守。
<span class="c1">◎《吕岱传》：延康元年，岱代步骘为交州刺史。交阯太守士燮卒，权以燮子徽为安远将军，领九真太守，以校尉陈时代燮。岱表分海南三郡为交州，以将军戴良为刺史，海东四郡为广州，岱自为刺史。</span>
岱留南海，良与时俱前行到合浦，而燮子徽自署交阯太守，发宗兵拒良。
<span class="c1">◎胡三省曰：自汉末之乱，南方之人率宗党相聚，为兵以自卫。</span>
良留合浦。交阯桓邻，燮举吏也，叩头谏徽使迎良，徽怒，笞杀邻。邻兄治子发又合宗兵击徽，徽闭门城守，治等攻之数月不能下，乃约和亲，各罢兵还。而吕岱被诏诛徽，自广州将兵昼夜驰入，过合浦，与良俱前。壹子中郎将匡与岱有旧，岱署匡师友从事，
<span class="c1">◎师友从事，见《蜀志·周群传》。◎胡三省曰：师友从事者，署为从事而待以师友之礼。</span>
先移书交阯，告喻祸福，又遣匡见徽，说令服罪，虽失郡守，保无他忧。岱寻匡后至，徽兄祗，弟幹、颂等六人肉袒奉迎。岱谢令复服，前至郡下。明旦早施帐幔，请徽兄弟以次入，宾客满坐。岱起，拥节读诏书，数徽罪过，左右因反缚以出，即皆伏诛，传首诣武昌。
<span class="c1">◎《吕岱传》：遣良与陈时南入，而徽不承命，举兵戍海口以拒良等。岱于是上疏请讨徽罪，督兵三千人晨夜浮海，过合浦，与良俱进。徽率兄弟六人肉袒迎岱，岱皆斩送其首。</span>
<span class="c1">◎孙盛曰：夫柔远能迩，莫善于信；保大定功，莫善于义。故齐桓创基，德彰于柯会；
<span class="c2">◎《公羊传·庄公十三年》：公会齐侯盟于柯。曹子曰：“愿请汶阳之田。”管子顾曰：“君许诺。”桓公曰：“诺。”曹子请盟，桓公下与之盟。已盟。曹子摽剑而去之。要盟可犯，而桓公不欺。曹子可仇，而桓公不怨，桓公之信著乎天下，自柯之盟始焉。◎杜预曰：柯，今济北东阿。</span>
晋文始伯，义显于伐原。
<span class="c2">◎《左传·僖公二十五年》：晋侯围原，命三日之粮。原不降，命去之。谍出曰：“原将降矣。”（原）〈军〉吏曰：“请待之。”公曰：“信，国之宝也，民之所庇也。得原失信，何以庇之？所亡滋多。”退一舍而原降。</span>
故能九合一匡，世主夏盟，令问长世，贻范百王。吕岱师友士匡，使通信誓，徽兄弟肉袒，推心委命，岱因灭之，以要功利，
<span class="c2">◎胡三省曰：要，读曰邀。</span>
君子是以知孙权之不能远略，而吕氏之祚不延者也。
<span class="c2">◎胡三省曰：吕岱子孙无闻。</span>
</span>
壹、、匡后出，权原其罪，及燮质子廞，皆免为庶人。数岁，壹、坐法诛。廞病卒，无子，妻寡居，诏在所月给俸米，赐钱四十万。
<span class="c1">◎赵一清曰：《隋书·经籍志》有《交州杂事》九卷，记士燮、陶璜事。</span>

8. <span id="卷四十九·吴书四·刘繇太史慈士燮传第四-士燮-8"></span>
评曰：刘繇藻厉名行，好尚臧否，至于扰攘之时，据万里之土，非其长也。太史慈信义笃烈，有古人之分。士燮作守南越，优游终世，至子不慎，自贻凶咎，盖庸才玩富贵而恃险，使之然也。
<span class="c1">◎宋本“险”上有“阻”字。◎郝经曰：士燮子弟皆汉室牧守，权遗吕岱诱而灭之，则士氏忠于汉室，而罪在权矣。承祚讥之，非也。</span>
