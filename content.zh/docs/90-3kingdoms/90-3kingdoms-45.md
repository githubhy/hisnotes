---
weight: 46
title: 卷四十五·蜀书十五·邓张宗杨传第十五
---

# 卷四十五·蜀书十五·邓张宗杨传第十五

1. <span id="卷四十五·蜀书十五·邓张宗杨传第十五-1"></span>
蜀书十五邓张宗杨传第十五
三国志四十五

2. <span id="卷四十五·蜀书十五·邓张宗杨传第十五-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">邓芝传、张翼传、宗预传 校录：初晨一缕光</span>
<span class="c1">杨戏传 文本提供：三国友盟</span>
<span class="c1">复校：擎骥</span>

## 邓芝

1. <span id="卷四十五·蜀书十五·邓张宗杨传第十五-邓芝-1"></span>
邓芝字伯苗，义阳新野人，
<span class="c1">◎钱大昕曰：义阳不在蜀境内，汉末亦未有义阳郡，盖史据魏、晋之郡县书之，《来敏传》同。◎弼按：义阳郡详见《魏志·明纪》景初元年。新野县见《魏志·武纪》建安十三年。</span>
汉司徒禹之后也。汉末入蜀，未见知待。时益州从事张裕善相，
<span class="c1">张裕晓占候，见《周群传》。</span>
芝往从之，裕谓芝曰：“君年过七十，位至大将军，
<span class="c1">◎沈家本曰：“大”字衍。</span>
封侯。”芝闻巴西太守庞羲好士，往依焉。
<span class="c1">庞羲，见《刘焉传》。</span>
先主定益州，芝为郫邸阁督。
<span class="c1">郫县，见《杨洪传》。</span>
先主出至郫，与语，大奇之，擢为郫令，迁广汉太守。所在清严有治绩，入为尚书。

2. <span id="卷四十五·蜀书十五·邓张宗杨传第十五-邓芝-2"></span>
先主薨于永安。先是，吴王孙权请和，先主累遣宋玮、费祎等与相报答。
<span class="c1">◎官本《考证》曰：《先主传》作“宗玮”。</span>
丞相诸葛亮深虑权闻先主殂陨，恐有异计，未知所如。芝见亮曰：“今主上幼弱，初在位，宜遣大使重申吴好。”
<span class="c1">◎胡三省曰：申亦重也，所以申固盟约也。</span>
亮答之曰：“吾思之久矣，未得其人耳，今日始得之。”芝问其人为谁？亮曰：“即使君也。”乃遣芝修好于权。权果狐疑，不时见芝，芝乃自表请见权曰：“臣今来亦欲为吴，非但为蜀也。”权乃见之，语芝曰：“孤诚愿与蜀和亲，然恐蜀主幼弱，国小势偪，为魏所乘，不自保全，以此犹豫耳。”芝对曰：“吴、蜀二国四州之地，
<span class="c1">◎胡三省曰：四州，荆、扬、梁、益也。◎弼按：四州，荆、扬、益、交也。是时未有梁州，胡注误。</span>
大王命世之英，诸葛亮亦一时之杰也。蜀有重险之固，
<span class="c1">◎胡三省曰：重险，谓外有斜、骆、子午之险，内有剑阁之险也。</span>
吴有三江之阻，
<span class="c1">三江，详见《许靖传》。</span>
合此二长，共为唇齿，进可兼并天下，退可鼎足而立，此理之自然也。大王今若委质于魏，魏必上望大王之入朝，下求太子之内侍，若不从命，则奉辞伐叛，蜀必顺流
<span class="c1">《通鉴》“必”见“亦”。</span>
见可而进，如此，江南之地非复大王之有也。”权默然良久曰：“君言是也。”遂自绝魏，与蜀连和，遣张温报聘于蜀。蜀复令芝重往，权谓芝曰：“若天下太平，二主分治，不亦乐乎！”芝对曰：“夫天无二日，土无二王，如并魏之后，大王未深识天命者也，君各茂其德，臣各尽其忠，将提枹鼓，则战争方始耳。”
<span class="c1">◎沈钦韩曰：○《史记·吴王濞传》：胶西王相谏王曰：“今大王与吴西乡，第令事成，两主分争，患乃始结。”○芝语本此。</span>
权大笑曰：“君之诚款，乃当尔邪！”权与亮书曰：“丁厷掞张，
<span class="c1">◎掞，音夷念反，或作艳。◎臣松之案：《汉书·礼乐志》曰“长离前掞光耀明”，
<span class="c2">◎今本《汉志》作“长丽前掞光耀明”。◎晋灼曰：掞，即光炎字也。◎臣瓒曰：长丽，灵鸟也。故相如赋曰“前长丽而后矞皇”，旧说云鸾也。张衡《思玄赋》亦曰 “前长丽使拂羽”。◎师古曰：晋、瓒二说是也。丽，音离。掞，音艳。</span>
左思《蜀都赋》“摛藻掞天庭”。孙权盖谓丁厷之言多浮艳也。</span>
阴化不尽；
<span class="c1">阴化，见《蒋琬传》。《华阳国志》 “丁厷”作“丁宏”，“不尽”作“不实”。</span>
和合二国，唯有邓芝。”及亮北住汉中，以芝为中监军、扬武将军。
<span class="c1">建兴六年，芝失利于箕谷，见《赵云传》。</span>
亮卒，迁前军师、前将军，领兖州刺史，封阳武亭侯，顷之，为督江州。
<span class="c1">◎赵一清曰：○《寰宇记》卷百二十：黔州彭水县三峿山，邓芝曾大战于此。○《水经·江水注》：巴之三关，阳关一也。延熙中，蜀车骑将军邓芝为江州都督，治此。</span>
权数与芝相闻，馈遗优渥。延熙六年，就迁为车骑将军，后假节。十一年，涪陵国人杀都尉反叛，芝率军征讨，即枭其渠帅，百姓安堵，
<span class="c1">◎《后主传》：延熙十一年，涪陵属国民夷反。◎此脱“属”字。◎《华阳国志》云：延熙十三年，涪陵大姓徐巨反，车骑将军邓芝讨平之。乃移其豪徐、蔺、谢、危五千家于蜀，为猎射官。分羸弱配督将韩、蒋，名为助郡军，遂世掌部曲，为大姓。</span>
<span class="c1">◎《华阳国志》曰：芝征涪陵，见玄猿缘山。芝性好弩，手自射猿，中之。猿拔其箭，卷木叶塞其创。芝曰：“嘻，吾违物之性，其将死矣！”一日，芝见猿抱子在树上，引弩射之，中猿母，其子为拔箭，以木叶塞创。芝乃叹息，投弩水中，自知当死。</span>
十四年卒。
<span class="c1">◎赵一清曰：○《寰宇记》卷八十七：遂州青石县以界内有青石山为名，邓芝见此山美之，后遂葬焉。○又《魏书·地形志》：恒农郡北陕县有邓芝祠。○一清案：伯苗无闻于中土，疑是邓艾祠，“芝”字误也。</span>

3. <span id="卷四十五·蜀书十五·邓张宗杨传第十五-邓芝-3"></span>
芝为大将军二十余年，
<span class="c1">◎钱大昕曰：芝止为车骑将军，未尝为大将军，“大”字衍。◎沈家本曰：芝以建兴五年为扬武将军，十二年迁前将军，延熙六年迁车骑将军，十四年卒。凡为将军二十五年，未尝为大将军也。</span>
赏罚明断，善恤卒伍。身之衣食资仰于官，不苟素俭，然终不治私产，妻子不免饥寒，死之日家无余财。性刚简，不饰意气，不得士类之和。
<span class="c1">芝性骄傲，见《宗预传》。</span>
于时人少所敬贵，唯器异姜维云。子良，袭爵，景耀中为尚书左选郎，
<span class="c1">◎洪饴孙曰：蜀郎中有吏部、左选、右选、度支诸曹。</span>
晋朝广汉太守。
<span class="c1">◎梁章钜曰：此六字殊赘。◎钱大昭曰：此叙蜀事，不必说到晋。◎沈家本曰：此六字疑是裴注之文，传写误入正文者。</span>

## 张翼

1. <span id="卷四十五·蜀书十五·邓张宗杨传第十五-张翼-1"></span>
张翼字伯恭，犍为武阳人也。
<span class="c1">犍为郡治武阳，见《刘焉传》。</span>
高祖父司空浩，
<span class="c1">◎范《书》 “浩”作“晧”。晧字叔明。◎《尔雅·释天》《释文》云：晧，光明也。</span>
曾祖父广陵太守纲，皆有名迹。
<span class="c1">◎《华阳国志》卷十云：张翼，文纪孙也。◎似当作“文纪曾孙”。</span>
<span class="c1">◎《益部耆旧传》曰：浩字叔明，治律、《春秋》，游学京师，
<span class="c2">◎范《书·张晧传》：六世祖良，高帝时为太子少傅，封留侯。</span>
与广汉镡粲、
<span class="c2">◎《华阳国志》卷十中云：镡显，字子诵，郪人。与张霸、李郃、张晧、陈禅为友。◎事迹相同而名异，或为一人，未可知也。</span>
汉中李郃、
<span class="c2">◎范《书·方术传》：李郃字孟节，汉中南郑人。郃岁中举孝廉，五迁尚书令，又拜太常。代袁敞为司空，数陈得失，有忠臣节。复为司徒。谋立顺帝，封涉都侯，辞让不受。年八十余，卒于家。</span>
蜀郡张霸
<span class="c2">◎范《书·张霸传》：张霸字伯饶，蜀郡成都人。年数岁而知孝让，乡人号为张曾子。七岁通《春秋》，复欲进余经，父母曰：“汝小，未能也。”霸曰：“我饶为之。”故字曰“饶”焉。永元中为会稽太守，郡中争厉志节，习经者以千数，道路但闻诵声。后当为五更，会疾卒。</span>
共结为友善。大将军邓骘辟浩，稍迁尚书仆射，出为彭城相，荐隐士闾丘邈等，
<span class="c2">《华阳国志》“邈”作“迁”。</span>
征拜廷尉。延光三年，安帝议废太子，唯浩与太常桓焉、太仆来历议以为不可。顺帝初立，拜浩司空，年八十三卒。
<span class="c2">◎《华阳国志·赞》云：张公执宪，克智克聪。极位青紫，实作司空。◎又云：清河赵腾坐谤讪当诛，所引八十余人。晧以圣贤明义争之，咸称平当。</span>
◎《续汉书》曰：纲字文纪，少以三公子经明行修举孝廉，不就；司徒辟，以高第为侍御史。汉安元年，拜光禄大夫，与侍中杜乔等八人同日受诏，持节分出，案行天下贪廉，墨绶有罪便收，刺史、二千石以驿表闻，威惠清忠，名振郡国，号曰八雋。
<span class="c2">◎范《书·顺帝纪》：汉安元年八月丁卯，遣侍中杜乔、光禄大夫周举、守光禄大夫郭遵、冯羡、栾巴、张纲、周栩、刘班等八人分行州郡，班宣风化，举实臧否。◎《周举传》：拜举为侍中，与侍中杜乔、守光禄大夫周栩、前青州刺史冯羡、尚书栾巴、侍御史张纲、兖州刺史郭遵、太尉长史刘班并守光禄大夫，分行天下。其刺史、二千石有臧罪显明者，驿马上之；墨绶以下，便辄收举。其有清忠惠利，为百姓所安，宜表异者，皆以状上。于是八使同时俱拜，天下号曰“八俊”。◎胡三省曰：刺史、二千石大吏，驿马上奏其罪，取旨黜免。驿马，欲速达京阙也。墨绶，县令、长也；令、长以下，便收案举劾。◎惠栋曰：案汉法，墨绶有罪先请，今权时定制，如前汉吕步舒治淮南狱，颛断于外，不请也。◎沈家本曰：“威惠清忠”句上下疑有夺文。以《周举传》证之，司马虽不必与范史同，然上文既云“案行天下贪廉”，下文不应偏举一事也。</span>
是时，大将军梁冀侵扰百姓，乔等七人皆奉命四出，唯纲独埋车轮于洛阳都亭不去，
<span class="c2">◎范《书·张纲传》：汉安元年，选遣八使徇行风俗，皆耆儒知名，多历显位，唯纲年少，官次最微。余人受命之部，而纲独埋其车轮于洛阳都亭。◎苏舆曰：○案《孙子·九地篇》：方马埋轮。○注：埋轮，持不动也。○《马融传》：埋根行道，以先吏士。○注：埋根，言不退。○传亦谓驻车轮于此，不肯之部，非真埋之于地也。</span>
曰：“豺狼当路，安问狐狸？”
<span class="c2">◎章怀注：《前书》京兆督邮侯文之辞。</span>
遂上书曰：“大将军梁冀、河南尹不疑，蒙外戚之援，荷国厚恩，以刍荛之姿，安居阿保，
<span class="c2">范《书》作“居阿衡之任”。</span>
不能敷扬五教，翼赞日月，而专为封豕长蛇，肆其贪饕，
<span class="c2">◎《左传》：申包胥曰：“吴为封豕长蛇，荐食上国也。”</span>
甘心好货，纵恣无厌，多树谄谀以害忠良，诚天威所不赦，大辟所宜加也。谨条其无君之心十五事于左，皆忠臣之所切齿也。”书奏御，
<span class="c2">◎章怀注：御，进也。</span>
京师震悚。时冀妹为皇后，内宠方盛，冀兄弟权重于人主，顺帝虽知纲言不诬，然无心治冀。冀深恨纲。会广陵贼张婴等众数万人杀刺史、二千石，冀欲陷纲，乃讽尚书以纲为广陵太守；
<span class="c2">◎《华阳国志》卷十中云：纲出宫埋车，先奏太尉桓焉、司徒刘寿尸禄素餐，不堪其职。出城，又奏司隶校尉赵峻、河南尹梁不疑、汝南太守梁乾等臧污浊乱，槛车送廷尉治罪。天子以乾梁冀叔父，贬秩；免峻等。又奏鲁相寇仪，仪自杀。威风大行，郡县莫不肃惧。还，冀恨之，出为广陵太守。</span>
若不为婴所杀，则欲以法中之。前太守往，辄多请兵，及纲受拜，诏问：“当得兵马几何？”纲对曰：“无用兵马。”遂单车之官，径诣婴垒门，示以祸福。婴大惊惧，走欲闭门。纲又于门外罢遣吏兵，留所亲者十余人，以书语其长老素为婴所信者，请与相见，问以本变，因示以诏恩，使还请婴。
<span class="c2">◎王補曰：其事与韩愈《曹成王碑》讨良相类。</span>
婴见纲意诚，即出见纲。纲延置上坐，
<span class="c2">◎王先谦曰：盖即婴营外别为会所以延之。</span>
问其疾苦，礼毕，乃谓之曰：“前后二千石，
<span class="c2">两千石，谓太守也。</span>
多非其人，杜塞国恩，肆其私求。乡郡远，天子不能朝夕闻也，故民人相聚以避害。二千石信有罪矣；为之者乃非义也。忠臣不欺君以自荣，孝子不捐父以求福，
<span class="c2">冯本“捐”作“损”。</span>
天子圣人，
<span class="c2">范《书》作“今主上仁圣”。</span>
欲文德以来之，故使太守来，思以爵禄相荣，不愿以刑也。今诚转祸为福之时也；若闻义不服，天子赫然发怒，
<span class="c2">范《书》“发”作“震”，下有“荆、扬、兖、豫”四字。</span>
大兵云合，岂不危乎！
<span class="c2">◎范《书》此句下云：若不料强弱，非明也；弃善取恶，非智也；去顺效逆，非忠也；身绝血嗣，非孝也；背正从邪，非直也；见义不为，非勇也。六者成败之几，利害所从，公其深计之。</span>
宜深计其利害。”婴闻，泣曰：“荒裔愚人，数为二千石所侵枉，不堪其困，故遂相聚偷生。明府仁及草木，乃婴等更生之泽，但恐投兵之日，不免孥戮耳。”纲曰：“岂其然乎！要之以天地，誓之以日月，方当相显以爵位，何祸之有乎？”婴曰：“苟赦其罪，得全首领以就农亩，则抱戴没齿，爵禄非所望也。”婴虽为大贼，起于狂暴，自以为必死，及得纲言，旷然开明，乃辞还营。明日，遂将所部万余人，与妻子面缚诣纲降。纲悉释缚慰纳，谓婴曰：“卿诸人一旦解散，方垂荡然，当条名上之，必受封赏。”婴曰：“乞归故业，不愿以秽名污明时也。”纲以其至诚，乃各从其意，亲为安处居宅。子弟欲为吏者，随才任职，欲为民者，劝以农桑，田业并丰，南州晏然。
<span class="c2">◎或曰：广陵属徐州刺史部，距雒阳千里而近。而曰“荒裔”，曰“南州”，岂以徐戎、淮夷即谓之裔地欤？◎沈钦韩曰：○《寰宇记》：张纲沟在广陵县东三十里，从岱石湖入四里至沟中心，与海陵分界。纲为广陵太守，劝课农桑，于东陵村东开此沟引湖水灌田，以此立名。</span>
论功，纲当封，为冀所遏绝，故不得侯。天子美其功，征欲用之。婴等上书，乞留在郡二岁。建康元年，病卒官，时年三十六。
<span class="c2">袁宏《纪》作“四十六”。</span>
婴等三百余人，皆衰杖送纲丧至雒阳，
<span class="c2">◎范《书·纲传》：百姓老幼相携，诣府赴哀者不可胜数。纲自被疾，吏人咸为祠祀祈福，皆言：“千秋万岁，何时复见此君！”张婴等五百余人制服行丧，送到犍为，负土成坟。◎弼按：○范《书》本传云葬犍为，《续汉书》云“送纲丧至雒阳”，“雒”字或为“武”字之误。○《方舆胜览》：纲墓在眉州犍为县崌崃山东。</span>
葬讫，为起冢立祠，四时奉祭，思慕如丧考妣。天子追念不已，下诏褒扬，除一子为郎。
<span class="c2">◎范《书·纲传》：诏曰：“故广陵太守张纲，大臣之苗，剖符统务，正身导下，班宣德信，降集剧贼，未升显爵，不幸早卒。朕甚愍焉！”拜纲子续为郎中，赐钱百万。</span>
</span>
先主定益州，领牧，翼为书佐。建安末，举孝廉，为江阳长，
<span class="c1">◎江阳，见《先主传》建安十六年。翼为沔阳长，见《赵云传》注。◎钱大昕曰：当作“江阳”。</span>
徙涪陵令，
<span class="c1">涪陵，见《后主传》延熙十一年。</span>
迁梓潼太守，累迁至广汉、蜀郡太守。建兴九年，为庲降都督、
<span class="c1">庲降都督，见《霍峻传》。</span>
绥南中郎将。
<span class="c1">◎洪饴孙曰：绥南中郎将，一人，蜀所置。</span>
翼性持法严，
<span class="c1">毛本“持”作“恃”，误。</span>
不得殊俗之欢心。耆率刘胄背叛作乱，翼举兵讨胄。胄未破，会被征当还，群下咸以为宜便驰骑即罪，
<span class="c1">◎《通鉴》作“其人谓翼宜速归即罪”。◎胡注：其人，谓召翼者也。即，就也。</span>
翼曰：“不然。吾以蛮夷蠢动，不称职故还耳，然代人未至，吾方临战场，
<span class="c1">毛本“场”作“塲”。</span>
当运粮积谷，为灭贼之资，岂可以黜退之故而废公家之务乎？”于是统摄不懈，代到乃发。马忠因其成基以破殄胄，丞相亮闻而善之。亮出武功，以翼为前军都督，领扶风太守。亮卒，拜前领军，追论讨刘胄功，赐爵关内侯。延熙元年，入为尚书，稍迁督建威，
<span class="c1">建威，见《诸葛亮传》。</span>
假节，进封都亭侯，征西大将军。

2. <span id="卷四十五·蜀书十五·邓张宗杨传第十五-张翼-2"></span>
十八年，与卫将军姜维俱还成都。维议复出军，唯翼廷争，以为国小民劳，不宜黩武。维不听，将翼等行，进翼位镇南大将军。维至狄道，
<span class="c1">狄道，见《后主传》延熙十七年。</span>
大破魏雍州刺史王经，经众死于洮水者以万计。翼曰：“可止矣，不宜复进，进或毁此大功。”维大怒。曰：“为蛇画足。”
<span class="c1">◎《通鉴》“为蛇画足”在“进或毁此大功”之下，亦为翼语。《华阳国志》同，此传失之。◎刘家立曰：“维大怒曰”四字疑衍文。◎胡三省曰：○《战国策》：昭阳为楚伐魏，覆军杀将，移师攻齐。陈轸为齐王使，见昭阳曰：“楚有祠者赐其舍人酒一卮，舍人相谓曰：‘数人饮之不足，一人饮之有余，请各画地为蛇，先成者饮酒。’一人先成，引酒饮之，乃左手持卮，右手画蛇曰：‘吾能为之足。’为足未成，一人之蛇后成，夺其卮曰：‘蛇固无足，子安能为之足！’遂饮酒。今君攻魏既胜，复移师攻齐，是为蛇足者也。”昭阳悟，乃还军。</span>
维竟围经于狄道，城不能克。自翼建异论，维心与翼不善，然常牵率同行，翼亦不得已而往。景耀二年，迁左车骑将军，领冀州刺史。六年，与维咸在剑阁，共诣降钟会于涪。明年正月，随会至成都，为乱兵所杀。
<span class="c1">◎《华阳国志》曰：翼子微，笃志好学，官至广汉太守。
<span class="c2">《晋书·李特载记》作“张徵”，其为广汉太守战死事亦见此。</span>
</span>

## 宗预

1. <span id="卷四十五·蜀书十五·邓张宗杨传第十五-宗预-1"></span>
宗预字德艳，南阳安众人也。
<span class="c1">安众，今河南南阳府镇平县东南，见《魏志·武纪》建安二年。</span>
建安中，随张飞入蜀。建兴初，丞相亮以为主簿，迁参军、右中郎将。及亮卒，吴虑魏或承衰取蜀，增巴丘守兵万人，
<span class="c1">◎巴丘，见《魏志·武纪》建安十三年。◎胡三省曰：此巴丘即巴陵也。今岳州巴陵县有天岳山，临大江，一名幕阜，前有培塿，谓之巴蛇冢，相传以为羿屠巴蛇于洞庭，其骨若陵，因谓之巴陵。</span>
一欲以为救援，二欲以事分割也。蜀闻之，亦益永安之守，
<span class="c1">永安，见《先主传》章武二年。</span>
以防非常。
<span class="c1">◎何焯曰：永安益守，则图关中者力又减矣，此刘、葛所以优与吴盟。然斯时公琰未有远名，于事势宜然。</span>
预将命使吴，孙权问预曰：“东之与西，譬犹一家，而闻西更增白帝之守，何也？”预对曰：“臣以为东益巴丘之戍，西增白帝之守，皆事势宜然，俱不足以相问也。”权大笑，嘉其抗直，
<span class="c1">◎《御览》“直”作“荩”，《通鉴》作“尽”。◎胡三省曰：谓抗言不为吴屈，又尽情无所隐也。</span>
甚爱待之，见敬亚于邓芝、费祎。
<span class="c1">◎胡三省曰：蜀先主殂，诸葛亮当国，始遣邓芝使吴。◎弼按：先主未殂以前已遣宗玮、费祎使吴矣，不始于邓芝也。</span>
迁为侍中，徙尚书。延熙十年，为屯骑校尉。时车骑将军邓芝自江州还，来朝，谓预曰：“礼，六十不服戎，而卿甫受兵，何也？”预答曰：“卿七十不还兵，我六十何为不受邪？”
<span class="c1">◎臣松之以为：芝以年啁预，是不自顾。然预之此答，触人所忌。载之记牒，近为烦文。</span>
芝性骄傲，自大将军费祎等皆避下之，而预独不为屈。预复东聘吴，孙权捉预手，涕泣而别曰：“君每衔命结二国之好。今君年长，孤亦衰老，恐不复相见！”遗预大珠一斛，
<span class="c1">◎《吴历》曰：预临别，谓孙权曰：“蜀土僻小，虽云邻国，东西相赖，吴不可无蜀，蜀不可无吴，君臣凭恃，唯陛下重垂神虑。”又自说“年老多病，恐不复得奉圣颜”。◎孙盛曰：夫帝王之保，
<span class="c2">元本“保”作“宝”。</span>
唯道与义，道义既建，虽小可大，殷、周是也。苟任诈力，虽强必败，秦、项是也。况乎居偏鄙之城，恃山水之固，而欲连横万里，求相资赖哉？
<span class="c2">宋本“求”作“永”。</span>
昔九国建合从之计，而秦人卒并六国；
<span class="c2">◎《史记·秦始皇本纪》《索隐》云：六国者，韩、魏、赵、燕、楚、齐是也。与秦为七雄。又六国与宋、卫、中山为九国，其三国盖微，又前亡。</span>
嚣、述营辅车之谋，
<span class="c2">◎范《书·隗嚣传》：嚣遣使称臣于公孙述，述以嚣为朔宁王。</span>
而光武终兼陇、蜀。夫以九国之强，陇、汉之大，莫能相救，坐观屠覆。何者？道德之基不固，而强弱之心难一故也。而云“吴不可无蜀，蜀不可无吴”，岂不谄哉！</span>
乃还。迁后将军，督永安，就拜征西大将军，
<span class="c1">《华阳国志》“征西”作“征北”。</span>
赐爵关内侯。景耀元年，以疾征还成都。后为镇军大将军，领兖州刺史。时都护诸葛瞻初统朝事，廖化过预，欲与预共诣瞻许。预曰：“吾等年踰七十，所窃已过，但少一死耳，何求于年少辈而屑屑造门邪？”遂不往。

2. <span id="卷四十五·蜀书十五·邓张宗杨传第十五-宗预-2"></span>
廖化字元俭，本名淳，
<span class="c1">◎廖淳为阴平太守，见《魏志·明纪》景初二年注引《魏书》作“惇”。◎潘眉曰：“惇”乃“淳”字之讹。</span>
襄阳人也。
<span class="c1">◎《襄阳耆旧传》云：中庐人。</span>
为前将军关羽主簿，羽败，属吴。思归先主，乃诈死，时人谓为信然，因携持老母昼夜西行。会先主东征，遇于秭归。
<span class="c1">秭归，今湖北宜昌府归州治，详见《魏志·文纪》黄初三年。</span>
先主大悦，以化为宜都太守。
<span class="c1">宜都郡，见《先主传》章武二年。</span>
先主薨，为丞相参军，后为督广武，
<span class="c1">广武，未详其地，当如《姜维传》所云西安、建威诸围守，又如《张翼传》督建威之例。</span>
稍迁至右车骑将军，假节，领并州刺史，封中乡侯，以果烈称。官位与张翼齐，而在宗预之右。
<span class="c1">◎《汉晋春秋》曰：景耀五年，姜维率众出狄道，廖化曰：“‘兵不戢，必自焚’，
<span class="c2">◎《左传》：鲁众仲曰：兵，犹火也，不戢，将自焚。</span>
伯约之谓也。知不出敌，而力少于寇，用之无厌，何以能立？
<span class="c2">◎《通鉴》作“将何以存”。◎胡三省曰：谓较智则不出于敌人之上，而较力则又弱小也。</span>
《诗》云‘不自我先，不自我后’，今日之事也。”</span>

3. <span id="卷四十五·蜀书十五·邓张宗杨传第十五-宗预-3"></span>
咸熙元年春，化、预俱内徙洛阳，道病卒。

## 杨戏

1. <span id="卷四十五·蜀书十五·邓张宗杨传第十五-杨戏-1"></span>
杨戏
<span class="c1">◎潘眉曰：《华阳国志》作“杨羲”。“羲”、“戏”古字通。“伏羲”《庄》、《荀》俱作“宓戏”，然则杨戏之戏当读作平声。</span>
字文然，犍为武阳人也。
<span class="c1">犍为郡治武阳，见《刘焉传》。</span>
少与巴西程祁公弘、
<span class="c1">祁，程畿子，见《辅臣赞》注。</span>
巴郡杨汰季儒、蜀郡张表伯达
<span class="c1">张表，见《马忠传》。</span>
并知名。戏每推祁以为冠首，
<span class="c1">冯本“每”作“毋”，误。</span>
丞相亮深识之。戏年二十余，从州书佐为督军从事，职典刑狱，论法决疑，号为平当，府辟为属主簿。亮卒，为尚书右选部郎，
<span class="c1">◎洪饴孙曰：蜀郎中有吏部、左选、右选、度支诸曹。</span>
刺史蒋琬请为治中从事史。琬以大将军开府，又辟为东曹掾，
<span class="c1">◎《蒋琬传》：东曹掾杨戏素性简略，琬与言论，时不应答。</span>
迁南中郎参军，副贰庲降都督，
<span class="c1">庲降都督，见《霍峻传》。</span>
领建宁太守。
<span class="c1">建宁郡治，见《后主传》建兴三年。</span>
以疾征还成都，拜护军监军，出领梓潼太守，入为射声校尉，所在清约不烦。延熙二十年，随大将军姜维出军至亡水。
<span class="c1">亡水，见《后主传》延熙二十年，又见《姜维传》。</span>
戏素心不服维，酒后言笑，每有傲弄之辞。维外宽内忌，竟不能堪，
<span class="c1">宋本“竟”作“意”。</span>
军还，有司承旨奏戏，免为庶人。
<span class="c1">◎或校改作“奏免戏为庶人”。◎何焯曰：伯约于此不及公琰远矣。</span>
后景耀四年卒。

2. <span id="卷四十五·蜀书十五·邓张宗杨传第十五-杨戏-2"></span>
戏性虽简惰省略，未尝以甘言加人、过情接物，书符指事，希有盈纸。然笃于旧故，居诚存厚。与巴西韩俨、黎韬童幼相亲厚，后俨痼疾废顿，韬无行见捐，戏经纪振恤，恩好如初。又时人谓谯周无当世才，少归敬者，唯戏重之，尝称曰：“吾等后世，终自不如此长儿也。”
<span class="c1">谯周身长八尺，故云。</span>
有识以此贵戏。

3. <span id="卷四十五·蜀书十五·邓张宗杨传第十五-杨戏-3"></span>
张表有威仪风观，始名位与戏齐，后至尚书，督庲降后将军，先戏没。祁、汰各早死。
<span class="c1">◎戏同县后进有李密者，
<span class="c2">◎《华阳国志》“密”作“宓”。◎《晋书·孝友传》：密，一名虔。◎《文选》李注同。◎梁章钜曰：“虔”字当是“虙”字之误。◎沈家本曰：“密”、“宓”古通用。本书“秦宓”，范史作“密”，此其证也。若“密”、“宓”、“虙”，则义不同，书传 “虙”字有误作“宓”者，疑此乃“密”，又误“虙”，“虙”又误“虔”字也。</span>
字令伯。◎《华阳国志》曰：密祖父光，朱提太守。
<span class="c2">朱提郡，见《李严传》。</span>
父早亡。母何氏，更適人。
<span class="c2">◎《晋书·孝友传·李密传》：密时年数岁，感恋弥至，烝烝之性，遂以成疾。</span>
密见养于祖母。治《春秋左氏传》，博览多所通涉，
<span class="c2">◎《晋书·密传》：密师事谯周，周门人方之游、夏。</span>
机警辩捷。事祖母以孝闻，其侍疾则泣涕侧息，日夜不解带，膳饮汤药，必自口尝。本郡礼命不应，州辟从事；
<span class="c2">“事”下疑脱一字。</span>
尚书郎，大将军主簿，太子洗马。奉使聘吴。吴主问蜀马多少，对曰：“官用有余，人间自足。”吴主与群臣泛论道义，谓“宁为人弟”。密曰：“愿为人兄矣。”
<span class="c2">今本常《志》无“矣”字。</span>
吴主曰：“何以为兄？”密曰： “为兄供养之日长。”吴主及群臣皆称善。
<span class="c2">◎《晋书·密传》：密少仕蜀为郎，数使吴，有才辨，吴人称之。</span>
蜀平后，征西将军邓艾闻其名，请为主簿，及书招，欲与相见，皆不往。以祖母年老，心在色养。
<span class="c2">◎《魏志·吕虔传》注：王祥性至孝，事后母色养无怠。◎今本常《志》此句下有“拒州郡之命，独奖学立旌授生”二语。</span>
晋武帝立太子，征为太子洗马，诏书累下，郡县逼遣，于是密上书曰：
<span class="c2">宋本“书”作“疏”。</span>
“臣以险舋，
<span class="c2">◎沈家本曰：冯本、毛本、官本“舋”作“亹”，并误。《晋书》、《文选》作“衅”，“衅”、“舋”同字。</span>
夙遭闵凶，
<span class="c2">◎李善注：○贾逵《国语》注曰：衅，兆也。○《左氏传》：楚少宰曰：“寡君少遭闵凶。”</span>
生孩六月，慈父见背，行年四岁，舅夺母志。祖母刘，愍臣孤弱，躬见抚养。臣少多疾病，九岁不行，零丁孤苦，至于成立，既无伯叔，终鲜兄弟，门衰祚薄，
<span class="c2">◎李善注：○字书曰：祚，幅也。</span>
晚有儿息。外无期功强近之亲，内无应门五尺之童，茕茕孑立，形影相吊。而刘早婴疾病，常在床蓐，臣侍汤药，未曾废离。逮奉圣朝，沐浴清化，前太守臣逵察臣孝廉，后刺史臣荣举臣秀才，臣以供养无主，辞不赴命。诏书特下，拜臣郎中，寻蒙国恩，除臣洗马，
<span class="c2">◎李善注：○如淳《汉书注》曰：凡言除者，除故官就新官也。○《汉书》曰：太子属官有洗马。○如淳曰：前驱也。</span>
猥以微贱，当侍东宫，非臣陨首所能上报。
<span class="c2">◎李善注：○《广雅》曰：猥，顿也。○《汉书》：谷永上书王凤曰：“齐客陨首公门，以报恩施。”○《史记》曰：孟尝君相齐，使其舍人魏子收邑，三反而不致。孟尝君问其故，对日：“有贤，窃假之。”数年，或毁孟尝，孟尝乃奔，魏子所与粟贤者闻之，乃上书言孟尝不作乱，请身盟，遂自刎宫门，以明孟尝。</span>
臣具表闻，
<span class="c2">《晋书》、《文选》“具”下有“以”字。</span>
辞不就职。诏书切峻，责臣逋慢，郡县逼迫，催臣上道，州司临门，急于星火。臣欲奉诏奔驰，则刘病日笃，苟顺私情，
<span class="c2">《文选》“苟”上有“欲”字。《晋书》“顺”作“徇”。</span>
则告诉不许，臣之进退，实为狼狈。
<span class="c2">◎李善注：○《孔丛子》：孔子曰：“吾于狼狈见圣人之志。”○荀悦《汉纪》论曰：周勃狼狈失据，块然囚执。</span>
伏惟圣朝以孝治天下，凡在故老，犹蒙矜愍，
<span class="c2">◎《晋书》“愍”作“恤”。《文选》作“育”。◎《尔雅》曰：矜，怜也。</span>
况臣孤苦，特为尤甚。
<span class="c2">《晋书》作“尫羸之极”。</span>
且臣少仕伪朝，历职郎署，本图宦达，不矜名节。
<span class="c2">◎《礼记》郑玄注曰：矜，谓自尊大也。◎何焯曰：此明非有伪托，以解逋慢之责。◎叶树藩曰：“伪朝”一语，前人共惜其悖。杨用修引《释藏》，谓本作“荒朝”，其曰“伪”者，盖晋人改之入史耳。然张悛《求为诸孙置守冢人表》亦称“伪烈皇帝”，则又何说？帝魏寇蜀，昉自陈寿，后儒如司马温公，且以昭烈于汉世系荒忽，拟之南唐李昪之列，况当时亡国俘臣，体例固应尔邪？</span>
今臣亡国贱俘，至微至陋，
<span class="c2">◎贾逵《国语》注曰：伐人取国曰俘。</span>
猥蒙拔擢，宠命优渥，
<span class="c2">◎《文选》“猥”作“过”。◎《毛诗》曰：既优且渥。</span>
岂敢盘桓，有所希冀？但以刘日薄西山，气息奄奄，人命危浅，朝不虑夕。
<span class="c2">◎李善注：○扬雄《反骚》曰：临汨罗而自陨兮，恐日簿于西山。○《广雅》曰：奄，困迫也。○《左传》：赵孟曰：“朝不谋夕，何其长也。”</span>
臣无祖母，无以至今日，祖母无臣，亦无以终余年，
<span class="c2">《晋书》、《文选》无“亦”字。</span>
母孙二人，更相为命，是以区区不敢废远。
<span class="c2">《文》“敢”作“能”。《晋书》“废”作“弃”。</span>
臣今年四十有四，
<span class="c2">《晋书》、《文选》“臣”下有“密”字。</span>
祖母刘今年九十有六，是臣尽节于陛下之日长，报养刘之日短也。乌鸟私情，愿乞终养。
<span class="c2">◎《毛诗》曰：蓼莪，孝子不得终养也。◎翁方纲曰：后世“乞终养”之名殆始于此。《晋书》取密此节列于《孝友传》，郝经乃置之《高士传》，岂不知其始事汉，终事晋，而第以其乞养，不出为高邪？</span>
臣之辛苦，非徒蜀之人士及二州牧伯
<span class="c2">◎《文选》五臣注：二州，谓益州、梁州。牧伯，谓荣、逵也。</span>
所见明知，皇天后土，实所共鉴。愿陛下矜愍愚诚，听臣微言，
<span class="c2">宋本“言”作“志”，《晋书》、《文选》同。</span>
庶刘侥幸，保卒余年。臣生当陨首，死当结草，
<span class="c2">◎《左传》：晋魏颗败秦师于辅氏，获杜回，秦之力人也。初，魏武子有嬖妾，无子。武子疾，命颗曰：“吾死，嫁之。”及困，曰：“以殉。”颗嫁之，曰：“疾病则乱，吾从其治也。”及辅氏之役，魏颗见老人结草以亢杜回，杜回踬而颠，故获之。夜梦之曰：“余乃所嫁妇人之父也。”</span>
臣不胜犬马怖惧之情！”
<span class="c2">《文选》此句下有“谨拜表以闻”五字。</span>
武帝览表曰：“密不空有名也。”嘉其诚款，赐奴婢二人，下郡县供养其祖母奉膳。及祖母卒，服终，从尚书郎
<span class="c2">今本常《志》“从”作“徙”。</span>
为河内温县令，
<span class="c2">◎温县，今河南怀庆府温县西南三十里，见《魏志·司马芝传》。◎《晋书·李密传》：后刘终，服阕，复以洗马征至洛。司空张华问之曰：“安乐公何如？”密曰：“可次齐桓。”华问其故，对曰：“齐桓得管仲而霸，用竖刁而虫流。安乐公得诸葛亮而抗魏，任黄皓而丧国，是知成败一也。”〖次问孔明事，密答语见《诸葛亮传》注。〗华善之，出为温令。</span>
政化严明。中山诸王每过温县，必责求供给，温吏民患之。及密至，中山王过县，欲求刍茭薪蒸，密笺引高祖过沛，宾礼老幼，桑梓之供，一无烦扰，“伏惟明王孝思惟则，动识先戒，本国望风，式歌且舞，诛求之碎，所未闻命。”自后诸王过，不敢有烦。陇西王司马子舒深敬友密，而贵势之家惮其公直。密去官，为州大中正，性方直，不曲意势位。后失荀勖、张华指，左迁汉中太守，诸王多以为冤。一年去官，年六十四卒。
<span class="c2">◎《晋书·密传》：密有才能，常望内转，而朝廷无援，乃迁汉中太守，自以失分怀怨。及赐饯东堂，诏密令赋诗，末章曰：“人亦有言，有因有缘。官无中人，不如归田。明明在上，斯语岂然！”武帝忿之，于是都官从事奏免密官。后卒于家。</span>
著《述理论》十篇，安东将军胡熊与皇甫士安并善之。
<span class="c2">◎胡熊，一作“胡羆”，详见《魏志·胡质传》注引《晋阳秋》。皇甫谧字士安，详见《魏志·武纪》建安十三年注引皇甫谧《逸士传》。◎今本常《志》云：密著《述理论》，论中和仁义、儒学道化之事，凡十篇。又与士安论夷、齐，及司马文中、杜超宗、郗令先、文广休等，议论往返，言经训诂，众人服其理趣。释河内赵子声（讥）〈诔〉、诗、赋之属二十余篇。寿良、李骧与陈承祚相长短，宓公议其得失而切责之。常言：“吾独立于世，顾景为畴，而不惧者，心无彼此于人故也。”宓六子，皆英挺秀逸，号曰六龙。长子赐，字宗硕，州别驾，举秀才，汶山太守。少与东海王司马元超友昵，每书诗往返，雅有新声。少子兴，字雋硕，太傅参军。幼子盛■硕，宁浦太守。◎《晋书·密传》：密二子，赐、兴。赐字宗石，少能属文，尝为《玄鸟赋》，词甚美。州辟别驾，举秀才，未行而终。◎李兴事见《诸葛亮传》注引《蜀记》。</span>
</span>

4. <span id="卷四十五·蜀书十五·邓张宗杨传第十五-杨戏-4"></span>
戏以延熙四年著《季汉辅臣赞》，
<span class="c1">既赞昭烈，不应曰“辅臣”。“辅”字疑为“君”字之误，且篇末尚有叛臣，不尽为辅臣也。</span>
其所颂述，今多载于《蜀书》，是以记之于左。
<span class="c1">◎何焯曰：乘祚身入晋室，奉命修史，彼自谓三禅相承，同符舜、禹，不得不以魏为正。乃于《蜀书》之末，记文然之赞，假托纲罗散轶，阴著中汉、季汉皇统斯在，跻蜀于曹氏之上。大书“赞昭烈皇帝”，则己之所述曰“《先主传》”者，明其逊词，实以文然所赞代已序传也。</span>
自此之后卒者，则不追谥，
<span class="c1">◎钱大昕曰：追谥，犹言追美也。蒋公琰、费文伟、邓伯苗、宗德艳、马德信、王子均、张伯岐之属，皆卒于延熙四年以后，故不著于赞。◎沈家本曰：《白虎通》：谥之为言引也。○此云“追谥”，犹言“追引”耳。训谥为美，书传未见。</span>
故或有应见称纪而不在乎篇者也。其戏之所赞而今不作传者，余皆注疏本末于其辞下，
<span class="c1">◎何焯曰：注中凡引他书者，皆裴注。卷末所采《益部耆旧杂记》载王嗣、常播、卫继三人亦然。◎潘眉曰：《辅臣赞》注，陈寿作，其王元泰、习文祥注引《襄阳记》，李永南、李伟南注引《华阳国志》，李孙德、李伟南注引《益部耆旧记》，张文进注引《蜀记》，皆裴松之注。</span>
可以粗知其仿佛云尔。
<span class="c1">宋、元本皆与下文连接，冯本、毛本另提行。</span>

5. <span id="卷四十五·蜀书十五·邓张宗杨传第十五-杨戏-5"></span>
昔文王歌德，武王歌兴，夫命世之主，树身行道，非唯一时，亦由开基植绪，光于来世者也。自我中汉之末，王纲弃柄，雄豪并起，役殷难结，生人涂地。于是世主感而虑之，
<span class="c1">◎朱邦衡曰：“世主”二字，疑本作“先帝”，而晋人追改也。</span>
初自燕、代则仁声洽著，行自齐、鲁则英风播流，寄业荆、郢则臣主归心，顾援吴、越则贤愚赖风，奋威巴、蜀则万里肃震，厉师庸、汉则元寇敛迹，故能承高祖之始兆，复皇汉之宗祀也。然而奸凶怼险，天征未加，犹孟津之翔师，
<span class="c1">◎《史记·周本纪》：诸侯不期而会孟津者八百诸侯。诸侯皆曰：“纣可伐矣。”武王曰：“女未知天命，未可也。”乃还师。</span>
复须战于鸣条也。
<span class="c1">◎《史记·殷本纪》：桀败于有娀之虚，桀犇于鸣条，夏师败绩。◎《括地志》云：高涯原在蒲州安邑县北三十里南坡口，即古鸣条陌也。鸣条战地在安邑西。</span>
天禄有终，奄忽不豫。虽摄归一统，万国合从者，当时俊乂扶携翼戴，明德之所怀致也，盖济济有可观焉。遂乃并述休风，动于后听。其辞曰：

6. <span id="卷四十五·蜀书十五·邓张宗杨传第十五-杨戏-6"></span>
皇帝遗植，爰滋八方，别自中山，灵精是锺，顺期挺生，杰起龙骧。始于燕、代，伯豫君荆，吴、越凭赖，望风请盟，挟巴跨蜀，庸汉以并。乾坤复秩，宗祀惟宁，蹑基履迹，播德芳声。华夏思美，西伯其音，开庆来世，历载攸兴。 赞昭烈皇帝

7. <span id="卷四十五·蜀书十五·邓张宗杨传第十五-杨戏-7"></span>
忠武英高，献策江滨，攀吴连蜀，权我世真。受遗阿衡，整武齐文，敷陈德教，理物移风，贤愚竞心，佥忘其身。诞静邦内，四裔以绥，屡临敌庭，实耀其威，研精大国，恨于未夷。 赞诸葛丞相

8. <span id="卷四十五·蜀书十五·邓张宗杨传第十五-杨戏-8"></span>
司徒清风，是咨是臧，识爱人伦，孔音锵锵。 赞许司徒

9. <span id="卷四十五·蜀书十五·邓张宗杨传第十五-杨戏-9"></span>
关、张赳赳，出身匡世，扶翼携上，雄壮虎烈。藩屏左右，翻飞电发，济于艰难，赞主洪业，侔迹韩、耿，齐声双德。交待无礼，并致奸慝，悼惟轻虑，陨身匡国。 赞关云长、张益德

10. <span id="卷四十五·蜀书十五·邓张宗杨传第十五-杨戏-10"></span>
骠骑奋起，连横合从，首事三秦，保据河、潼。宗计于朝，或异或同，敌以乘衅，家破军亡。乖道反德，托凤攀龙。 赞马孟起

11. <span id="卷四十五·蜀书十五·邓张宗杨传第十五-杨戏-11"></span>
翼侯良谋，料世兴衰，委质于主，是训是谘，暂思经算，睹事知机。 赞法孝直军师美至，雅气晔晔，致命明主，忠情发臆，惟此义宗，亡身报德。 赞庞士元将军敦壮，摧峰登难，立功立事，于时之幹。 赞黄汉升掌军清节，亢然恒常，谠言惟司，民思其纲。 赞董幼宰

12. <span id="卷四十五·蜀书十五·邓张宗杨传第十五-杨戏-12"></span>
安远强志，允休允烈，轻财果壮，当难不惑，以少御多，殊方保业。 赞邓孔山

13. <span id="卷四十五·蜀书十五·邓张宗杨传第十五-杨戏-13"></span>
孔山名方，南郡人也。
<span class="c1">◎此为陈寿自注。◎沈家本曰：官本改此注为中字单行，殆以其为承祚语也。然此赞中如所引《襄阳记》、《华阳国志》等皆裴注，乃一律改为中字单行，殊与全书体例不合。</span>
以荆州从事随先主入蜀。蜀既定，为犍为属国都尉，
<span class="c1">监本“属”作“蜀”，误。</span>
因易郡名，为朱提太守，
<span class="c1">朱提郡，见《李严传》。</span>
选为安远将军、
<span class="c1">宋本“选”作“迁”，是。</span>
庲降都督，
<span class="c1">庲降都督，见《霍峻传》。</span>
住南昌县。
<span class="c1">◎南昌，见《霍峻传》。◎钱大昕曰：○南昌不见于两汉志。○《华阳国志》：朱提郡有南昌县，故都督治，有邓安远城。此县盖先主所置矣。○《宋书·州郡志》：南秦县本名南昌，晋太康元年更名。○据常璩书，朱提属县五，有南昌，又有南秦，据蜀人所言当不误，《宋志》未可信也。</span>
章武二年卒。失其行事，故不为传。
<span class="c1">◎刘咸炘曰：○洪云：凡志无传而有赞者，皆以“失其行事”为词。案，吴壹位则大将，谊兼外戚，又注其姓氏、官阶，本末无不备具，若列作大字不减于孙乾、伊籍等传，有何遗缺而言“失其行事”乎？承祚于《蜀志》简最甚，即此一端可知。○按：徒有姓氏、官阶便可立传，乃后史之陋，古无是也。孙、伊之传，已为滥矣。</span>

14. <span id="卷四十五·蜀书十五·邓张宗杨传第十五-杨戏-14"></span>
扬威才幹，
<span class="c1">◎钱大昕曰：按注，费观为振威将军，二文当有一误。</span>
欷歔文武，当官理任，衎衎辩举，图殖财施，有义有叙。 赞费宾伯

15. <span id="卷四十五·蜀书十五·邓张宗杨传第十五-杨戏-15"></span>
宾伯名观，江夏鄳人也。
<span class="c1">鄳，见《费祎传》。</span>
刘璋母，观之族姑，璋又以女妻观。观建安十八年参李严军，拒先主于绵竹，与严俱降。先主既定益州，拜为裨将军，后为巴郡太守、江州都督。建兴元年封都亭侯，加振威将军。观为人善于交接。都护李严性自矜高，护军辅匡等年位与严相次，而严不与亲亵；观年少严二十余岁，而与严通狎如时辈云。年三十七卒。失其行事，故不为传。
<span class="c1">◎或曰：宾伯盖文伟之群从，于正方又故主之婿，安得不如时辈也？</span>

16. <span id="卷四十五·蜀书十五·邓张宗杨传第十五-杨戏-16"></span>
屯骑主旧，固节不移，既就初命，尽心世规，军资所恃，是辨是裨。 赞王文仪尚书清尚，敕行整身，抗志存义，味览典文，倚其高风，好侔古人。 赞刘子初安汉雍容，或婚或宾，
<span class="c1">冯本“婚”作“昏”。</span>
见礼当时，是谓循臣。 赞麋子仲少府修慎，鸿胪明真，谏议隐行，儒林天文。宣班大化，或首或林。 赞王元泰、何彦英、杜辅国、
<span class="c1">本传作“国辅”。</span>
周仲宣
<span class="c1">本传作“仲直”。</span>

17. <span id="卷四十五·蜀书十五·邓张宗杨传第十五-杨戏-17"></span>
王元泰名谋，汉嘉人也。
<span class="c1">王元泰，见《杜微传》。汉嘉郡，见《先主传》章武二年。</span>
有容止操行。刘璋时，为巴郡太守，还为州治中从事。先主定益州，领牧，以为别驾。先主为汉中王，用荆楚宿士零陵赖恭为太常，
<span class="c1">刘表遣赖恭代张津为刺史，吴巨逐恭，恭还零陵，见《吴志·士燮传》。</span>
南阳王柱为光禄勋，
<span class="c1">宋本“王”作“黄”。</span>
谋为少府；
<span class="c1">王谋、赖恭列名劝进，见《先主传》。</span>
建兴初，赐爵关内侯，后代赖恭为太常。恭、柱、谋皆失其行事，故不为传。恭子厷，为丞相西曹令史，随诸葛亮于汉中，早夭，亮甚惜之，与留府长史参军张裔、蒋琬书曰：“令史失赖厷，掾属丧杨颙，为朝中损益多矣。”颙亦荆州人也。后大将军蒋琬问张休曰：“汉嘉前辈有王元泰，今谁继者？”休对曰：“至于元泰，州里无继，况鄙郡乎！”其见重如此。
<span class="c1">◎刘咸炘曰：此等事琐，故承祚不立传。然其立传者亦仍有琐语也。◎弼按：诸葛之惜杨颙，《通鉴》亦采录之，不得谓为琐事也，刘说多偏。</span>
<span class="c1">◎《襄阳记》曰：
<span class="c2">凡引他书者，皆裴注。识者能辨，不必以中字、小字别异之也。</span>
杨颙字子昭，杨仪宗人也。入蜀，为巴郡太守，丞相诸葛亮主簿。亮尝自校簿书，颙直入谏曰：“为治有体，上下不可相侵，请为明公以作家譬之。今有人使奴执耕稼，婢典炊爨，鸡主司晨，犬主吠盗，牛负重载，马涉远路，私业无旷，所求皆足，雍容高枕，饮食而已，忽一旦尽欲以身亲其役，不复付任，劳其体力，为此碎务，形疲神困，终无一成。岂其智之不如奴婢鸡犬哉？
<span class="c2">宋本 “犬”作“狗”，《通鉴》同。</span>
失为家主之法也。是故古人称‘坐而论道谓之王公，
<span class="c2">何焯校改“王”作“三”。</span>
作而行之谓之士大夫。’
<span class="c2">◎胡三省曰：《周官·考工记》之言。</span>
故邴吉不问横道死人而忧牛喘，
<span class="c2">◎胡三省曰：丙吉相汉宣帝，尝出，逢清道群斗者，死伤横道，吉过之不问。前行逢人逐牛，牛喘吐舌。吉使骑吏问：“逐牛行几里矣？”掾史谓丞相前后失问。吉曰：“民斗相杀伤，长安令、京兆尹职也。方春少阳用事，未可大热，恐牛近行，用暑故喘，此时气失节，有所伤害。三公调和阴阳，职当忧，是以问之。”掾史乃服，以吉知大体。</span>
陈平不肯知钱谷之数，云‘自有主者’。彼诚达于位分之体也。今明公为治，乃躬自校簿书，流汗竟日，不亦劳乎！”亮谢之。后为东曹属，典选举。颙死，亮垂泣三日。
<span class="c2">◎《通鉴辑览》曰：杨颙之言似是而非，盖当时主少国疑之日，非亮躬亲整顿，国事何赖？观其发教所称集思广益，足见其忠赤矣。不知此，又何足与言鞠躬尽瘁之义？◎弼按：杨颙之言真识治体，宜其死后诸葛垂泣三日。《辑览》所论，实似是而非矣。</span>
</span>

18. <span id="卷四十五·蜀书十五·邓张宗杨传第十五-杨戏-18"></span>
何彦英名宗，蜀郡郫人也。
<span class="c1">郫，见《杨洪传》。</span>
事广汉任安
<span class="c1">任安事见《秦宓传》注。</span>
学，精究安术，与杜琼同师而名问过之。刘璋时，为犍为太守。先主定益州，领牧，辟为从事祭酒。后援引图、谶，劝先主即尊号。践阼之后，迁为大鸿胪。建兴中卒。失其行事，故不为传。子双，字汉偶。滑稽谈笑，有淳于髡、东方朔之风。为双柏长。
<span class="c1">◎《郡国志》：益州郡双柏，出银。◎王先谦曰：三国蜀改属建宁郡。◎汪士铎云：故县，今云南云南府昆阳州西北。</span>
早卒。

19. <span id="卷四十五·蜀书十五·邓张宗杨传第十五-杨戏-19"></span>
车骑高劲，惟其泛爱，以弱制强，不陷危坠。 赞吴子远

20. <span id="卷四十五·蜀书十五·邓张宗杨传第十五-杨戏-20"></span>
子远名壹，陈留人也。随刘焉入蜀。刘璋时，为中郎将，将兵拒先主于涪，诣降。先主定益州，以壹为护军讨逆将军，纳壹妹为夫人。
<span class="c1">见《二主妃子传》。</span>
章武元年，为关中都督。
<span class="c1">关，疑作“阆”。</span>
建兴八年，与魏延入南安界，破魏将费瑶，徙亭侯，
<span class="c1">◎何焯曰：壹前未有封，而云“徙亭侯”，于事为疑。◎赵一清曰：何说非也。《郡国志》蜀郡属国有徙县。◎顾祖禹曰：徙阳废县在雅州南。徙，音斯。汉元鼎中始置县，属蜀郡，即斯榆地也。吴壹盖初封于徙。◎粱章钜曰：即据此说，“徙”上亦必有脱文。◎刘家立曰：“徙”字或为“从”字之讹。</span>
进封高阳乡侯，迁左将军。十二年，丞相亮卒，以壹督汉中，车骑将军，假节，领雍州刺史，进封济阳侯。十五年卒。失其行事，故不为传。懿族弟班，字元雄，大将军何进官属吴匡之子也。
<span class="c1">吴匡事见《魏志·董卓传》注引《英雄记》。</span>
以豪侠称，官位常与懿相亚。先主时，为领军。后主世，稍迁至骠骑将军，假节，封绵竹侯。

21. <span id="卷四十五·蜀书十五·邓张宗杨传第十五-杨戏-21"></span>
安汉宰南，奋击旧乡，翦除芜秽，惟刑以张，广迁蛮、濮，国用用强。 赞李德昂辅汉惟聪，既机且惠，因言远思，切问近对，赞时休美，和我业世。 赞张君嗣镇北敏思，筹画有方，导师禳秽，遂事成章。偏任东隅，末命不祥，
<span class="c1">冯本“末”作“永”。</span>
哀悲本志，放流殊疆。 赞黄公衡

22. <span id="卷四十五·蜀书十五·邓张宗杨传第十五-杨戏-22"></span>
越骑惟忠，厉志自祗，职于内外，念公忘私。 赞杨季休

23. <span id="卷四十五·蜀书十五·邓张宗杨传第十五-杨戏-23"></span>
征南厚重，征西忠克，统时选士，猛将之烈。 赞赵子龙、陈叔至

24. <span id="卷四十五·蜀书十五·邓张宗杨传第十五-杨戏-24"></span>
叔至名到，汝南人也。自豫州随先主，名位常亚赵云，俱以忠勇称。建兴初，官至永安都督、征西将军，封亭侯。

25. <span id="卷四十五·蜀书十五·邓张宗杨传第十五-杨戏-25"></span>
镇南粗强，监军尚笃，并豫戎任，任自封裔。 赞辅元弼、刘南和

26. <span id="卷四十五·蜀书十五·邓张宗杨传第十五-杨戏-26"></span>
辅元弼名匡，襄阳人也。随先主入蜀。益州既定，为巴郡太守。
<span class="c1">◎钱大昕曰：○巴郡，当作“巴东”。○《华阳国志》：章武元年，南郡辅匡为巴东太守。</span>
建兴中，徙镇南，为右将军，封中乡侯。

27. <span id="卷四十五·蜀书十五·邓张宗杨传第十五-杨戏-27"></span>
刘南和名邕，义阳人也。
<span class="c1">刘邕，见《蒋琬传》。</span>
随先主入蜀。益州既定，为江阳太守。
<span class="c1">江阳郡，见《先主传》建安十六年。</span>
建兴中，稍迁至监军、后将军，赐爵关内侯，卒。子式嗣。少子武，有文，与樊建齐名，
<span class="c1">樊建，见《诸葛亮传》。</span>
官亦至尚书。

28. <span id="卷四十五·蜀书十五·邓张宗杨传第十五-杨戏-28"></span>
司农性才，敷述允章，藻丽辞理，斐斐有光。 赞秦子敕

29. <span id="卷四十五·蜀书十五·邓张宗杨传第十五-杨戏-29"></span>
正方受遗，豫闻后纲，不陈不佥，造此异端，斥逐当时，任业以丧。 赞李正方

30. <span id="卷四十五·蜀书十五·邓张宗杨传第十五-杨戏-30"></span>
文长刚粗，临难受命，折冲外御，镇保国境。不协不和，忘节言乱，疾终惜始，实惟厥性。 赞魏文长

31. <span id="卷四十五·蜀书十五·邓张宗杨传第十五-杨戏-31"></span>
威公狷狭，取异众人；闲则及理，逼则伤侵，舍顺入凶，《大易》之云。 赞杨威公

32. <span id="卷四十五·蜀书十五·邓张宗杨传第十五-杨戏-32"></span>
季常良实，文经勤类，士元言规，处仁闻计，孔休、文祥，或才或臧，播播述志，楚之兰芳。 赞马季常、卫文经、韩士元、张处仁、殷孔林、习文祥

33. <span id="卷四十五·蜀书十五·邓张宗杨传第十五-杨戏-33"></span>
文经、士元，皆失其名实、行事、郡县。

34. <span id="卷四十五·蜀书十五·邓张宗杨传第十五-杨戏-34"></span>
处仁本名存，南阳人也。以荆州从事随先主入蜀，南攻至雒，
<span class="c1">宋本“攻”作“次”。</span>
以为广汉太守。存素不服庞统，统中矢卒，先主发言嘉叹，存曰：“统虽尽忠可惜，然违大雅之义。”先主怒曰：“统杀身成仁，更为非也？”
<span class="c1">也，当作“邪”。</span>
免存官。顷之，病卒。失其行事，故不为传。

35. <span id="卷四十五·蜀书十五·邓张宗杨传第十五-杨戏-35"></span>
孔休名观，为荆州主簿、别驾从事，见《先主传》。失其郡县。

36. <span id="卷四十五·蜀书十五·邓张宗杨传第十五-杨戏-36"></span>
文祥名祯，襄阳人也。随先主入蜀，历雒、郫令，南广汉太守。
<span class="c1">◎钱大昕曰：蜀有南广郡，延熙中置，无南广汉郡。◎潘眉曰：“南广汉”误。广汉本汉郡，后主延熙中分四县置东广汉郡，则“南广汉”当是“东广汉”。又汉犍为郡有南广县，后主延熙中即南广县置南广郡，则“南广汉”当作“南广”，衍“汉”字，或“汉”字乃“郡”字之误。◎谢鍾英曰：按《水经注》，南广郡，后主延熙中置，先主时无之。承祚注衍“南”字耳，钱氏说非。</span>
失其行事。子忠，官至尚书郎。
<span class="c1">◎《襄阳记》曰：习祯有风流，善谈论，名亚庞统，而在马良之右。子忠，亦有名。忠子隆，为步兵校尉，掌校秘书。</span>

37. <span id="卷四十五·蜀书十五·邓张宗杨传第十五-杨戏-37"></span>
国山休风，永南耽思；盛衡、承伯，言藏言时；孙德果锐，伟南笃常；德绪、义强，志壮气刚。济济修志，蜀之芬香。 赞王国山、李永南、马盛衡、马承伯、李孙德、李伟南、龚德绪、王义强

38. <span id="卷四十五·蜀书十五·邓张宗杨传第十五-杨戏-38"></span>
国山名甫，广汉郪人也。
<span class="c1">郪县，今四川潼川府三台县南，见《钟会传》。</span>
好人流言议。
<span class="c1">◎或曰：人流，犹人伦；意谓流叙人物也。</span>
刘璋时，为州书佐。先主定蜀后，为绵竹令，还为荆州议曹从事。随先主征吴，军败于秭归，遇害。子祐，有父风，官至尚书右选郎。

39. <span id="卷四十五·蜀书十五·邓张宗杨传第十五-杨戏-39"></span>
永南名邵，广汉郪人也。先主定蜀后，为州书佐部从事。建兴元年，丞相亮辟为西曹掾。
<span class="c1">◎李慈铭曰：下文“伟南名朝，永南兄”，而《华阳国志》云“别驾从事李朝，字永南，郪人，丞相西曹。李邵字伟南，朝弟”，永南、伟南彼此互易。然李邵之名则无可疑。《廖立传》作“李郃”，明是字误。</span>
亮南征，留邵为治中从事，是岁卒。
<span class="c1">◎《华阳国志》曰：邵兄邈，字汉南，刘璋时为牛鞞长。
<span class="c2">牛鞞，见《董和传》。</span>
先主领牧，为从事，正旦命行酒，得进见，让先主曰：“振威以将军宗室肺腑，
<span class="c2">振威，谓刘璋也。</span>
委以讨贼，元功未效，先寇而灭；邈以将军之取鄙州，甚为不宜也。”先主曰：“知其不宜，何以不助之？”邈曰：“匪不敢也，力不足耳。”有司将杀之，诸葛亮为请，得免。久之，为犍为太守、丞相参军、安汉将军。建兴六年，亮西征。马谡在前败绩，亮将杀之，邈谏以“秦赦孟明，用伯西戎，楚诛子玉，二世不竞”，失亮意，还蜀。十二年，亮卒，后主素服发哀三日，邈上疏曰：“吕禄、霍禹未必怀反叛之心，
<span class="c2">毛本“反”作“及”，误。</span>
孝宣不好为杀臣之君，直以臣惧其逼，主畏其威，故奸萌生。亮身杖强兵，狼顾虎视，五大不在边，臣常危之。今亮殒没，盖宗族得全，西戎静息，大小为庆。”后主怒，下狱诛之。
<span class="c2">◎周寿昌曰：五丈原头大星夜陨，至今千载下犹有余恫。廖（元俭）〈公渊〉、李正方俱为武侯贬退，侯死皆痛泣而卒。李邈何人，敢为此疏，直是全无心肝。使非后主之明断，则谗慝生心，乘间构衅，恐唐魏元成仆碑之祸，明张太岳籍没之惨，不待死肉寒而君心早变矣。见疏生怒，立正刑诛，君子谓后主之贤，于是乎不可及。◎或曰：以诸葛之忠纯，尚有以此言进者。</span>
</span>

40. <span id="卷四十五·蜀书十五·邓张宗杨传第十五-杨戏-40"></span>
盛衡名勋，承伯名齐，皆巴西阆中人也。
<span class="c1">阆中，见《黄权传》。</span>
勋，刘璋时为州书佐，先主定蜀，辟为左将军属，后转州别驾从事，卒。齐为太守张飞功曹。飞贡之先主，为尚书郎。建兴中，从事丞相掾，迁广汉太守，复为飞参军。
<span class="c1">◎沈家本曰：马勋先为张飞功曹，建兴中，飞早卒，此云“复为飞参军”，“飞”字必误，或是“亮”字。</span>
亮卒，为尚书。勋、齐皆以才幹自显见；
<span class="c1">自此句以下疑为裴注之文，末语“在作赞之后”可证。</span>
归信于州党，不如姚伷。
<span class="c1">伷，音胄。</span>
伷字子绪，亦阆中人。
<span class="c1">姚伷，见《张嶷传》。</span>
先主定益州后，为功曹书佐。
<span class="c1">◎粱玉绳曰：后，一本作“复”，恐并讹，当作“伷”。◎沈家本曰：此传“定蜀后”、“定益州后”之文前后屡见，“后”字不误。</span>
建兴元年，为广汉太守。丞相亮北驻汉中，辟为掾。
<span class="c1">丞相掾也。</span>
并进文武之士，亮称曰：“忠益者莫大于进人，进人者各务其所尚；今姚掾各存刚柔，
<span class="c1">宋本“各”作“并”，《通鉴》同。</span>
以广文武之用，可谓博雅矣，愿诸掾各希此事，以属其望。”
<span class="c1">◎胡三省曰：○希，慕也。○郑氏《周礼》注：属，合也。</span>
迁为参军。亮卒，稍迁为尚书仆射。时人服其真诚笃粹。延熙五年卒，在作赞之后。

41. <span id="卷四十五·蜀书十五·邓张宗杨传第十五-杨戏-41"></span>
孙德名福，梓潼涪人也。
<span class="c1">李福父权，为刘焉所杀，见《焉传》及注。</span>
先主定益州后，为书佐、西充国长、
<span class="c1">西充国，见《谯周传》。</span>
成都令。建兴元年，徙巴西太守，
<span class="c1">由令为守是“迁”也，“徙”字误。</span>
为江州督、扬威将军，入为尚书仆射，封平阳亭侯。延熙初，大将军蒋琬出征汉中，福以前监军领司马，卒。
<span class="c1">◎《益部耆旧杂记》曰：诸葛亮于武功病笃，后主遣福省侍，遂因谘以国家大计。福往具宣圣旨，听亮所言，至别去数日，忽驰思未尽其意，遂却骑驰还见亮。亮语福曰：“孤知君还意。近日言语，虽弥日有所不尽，更来一决耳。
<span class="c2">宋本、冯本“一”作“亦”，误。《册府》“来”作“求”，《通鉴》作“更来求决耳”。</span>
君所问者，公琰其宜也。”福谢：“前实失不谘请公，如公百年后，谁可任大事者？故辄还耳。乞复请，蒋琬之后，谁可任者？”亮曰：“文伟可以继之。”又复问其次，亮不答。
<span class="c2">◎胡三省曰：费祎字文伟。亮不答继祎之人，非高帝“此后亦非乃所知”之意，盖亦见蜀之人士无足以继祎者矣。呜呼！◎或曰：《公琰传》言“密表后主”者，是也。以公之谨慎，无口相传之理。◎林国赞曰：亮平生狭杨仪，器蒋琬，已密表后主，决于身后用琬，具见仪、琬本传。</span>
福还，奉使称旨。
<span class="c2">◎《通鉴辑览》曰：闻病笃而使人谘大计，所谓大计，孰有重于此者，福岂宜忘？且福即不问，亮亦自当及之，何待别去复还邪？此陈寿所以不入正史，特附见于杨戏赞中也。</span>
福为人精识果锐，敏于从政。子骧，字叔龙，亦有名，官至尚书郎、广汉太守。</span>

42. <span id="卷四十五·蜀书十五·邓张宗杨传第十五-杨戏-42"></span>
伟南名朝，永南兄。郡功曹，举孝廉，临邛令，入为别驾从事。随先主东征吴，章武二年卒于永安。
<span class="c1">◎《益部耆旧杂记》曰：朝又有一弟，早亡，各有才望，时人号之李氏三龙。◎《华阳国志》曰：群下上先主为汉中王，其文，朝所造也。
<span class="c2">能为此文，不负“三龙”之誉。</span>
◎臣松之案：《耆旧》所记，以朝、邵及早亡者为三龙。邈之狂直，不得在此数。</span>

43. <span id="卷四十五·蜀书十五·邓张宗杨传第十五-杨戏-43"></span>
德绪名禄，巴西安汉人也。
<span class="c1">龚禄，见《张嶷传》。安汉，见《王平传》。</span>
先主定益州，为郡从事牙门将。建兴三年，为越巂太守，随丞相亮南征，为蛮夷所害，时年三十一。弟衡，景耀中为领军。

44. <span id="卷四十五·蜀书十五·邓张宗杨传第十五-杨戏-44"></span>
义强名士，广汉郪人，国山从兄也。从先主入蜀后，举孝廉，
<span class="c1">◎或曰：士为郪人，前此未闻相从也，“从”字衍。</span>
为符节长，
<span class="c1">◎《（劭）〈郡〉国志》：犍为郡荷节。◎钱大昕曰：《前志》有符无荷节，疑“荷”乃“符”之讹，而衍一“节”字也。《水经》“江水东过符县”，注引“符有先络，僰道有张帛”，是后汉亦名符县矣。或谓东京改名符节，晋时复为符者，非也。◎王先谦曰：○前汉县作“符”，三国蜀作“符节”，改属江阳郡，见常《志》。洪《志》作“符”，吴《表》作“符节”。○谢云：《舆地广记》“东汉符节”。晋始曰“符”，洪氏从《晋志》作“符”，非。○按：常《志》、《水经》皆作“符县”。据《蜀志》作“符节”，今从之。《晋志》作“符”，属江阳郡。○《一统志》：故县今泸州合江县西。</span>
迁牙门将，出为宕渠太守，
<span class="c1">宕渠，见《先主传》建安二十年。</span>
徙在犍为。会丞相亮南征，转为益州太守，将南行，为蛮夷所害。

45. <span id="卷四十五·蜀书十五·邓张宗杨传第十五-杨戏-45"></span>
休元轻寇，损时致害，文进奋身，同此颠沛，患生一人，至于弘大。 赞冯休元、张文进

46. <span id="卷四十五·蜀书十五·邓张宗杨传第十五-杨戏-46"></span>
休元名习，南郡人。随先主入蜀。先主东征吴，习为领军，统诸军，大败于猇亭。
<span class="c1">猇亭，见《先主传》章武二年。</span>

47. <span id="卷四十五·蜀书十五·邓张宗杨传第十五-杨戏-47"></span>
文进名南，亦自荆州随先主入蜀，领兵从先主征吴，与习俱死。时又有义阳傅彤，
<span class="c1">◎义阳郡，详见《魏志·明纪》景初元年。◎胡三省曰：魏文帝分南阳郡立义阳郡，又立义阳县属焉。此在彤入蜀之后，史追书也。</span>
先主退军，断后拒战，兵人死尽，
<span class="c1">《通鉴》“人”作 “众”。</span>
吴将语彤令降，彤骂曰：“吴狗！何有汉将军降者！”遂战死。拜子佥为左中郎，后为关中都督，景耀六年，又临危授命。
<span class="c1">傅佥死事见《姜维传》。</span>
论者嘉其父子奕世忠义。
<span class="c1">傅氏父子何以不为立传？</span>
<span class="c1">◎《蜀记》载晋武帝诏曰：“蜀将军傅佥，前在关城，身拒官军，致死不顾。佥父肜，复为刘备战亡。天下之善一也，岂由彼此以为异？佥息著、募，后没入奚官，
<span class="c2">◎《周礼·天官·序官》：奚三百人。◎郑注云：古者从坐，男女没入县官为奴，其少才知以为奚。今之侍史官婢。◎胡三省曰：息，子也。著与募，二子之名也。少府有奚官令，凡男女没入者属焉。魏以来邺都又有奚官督。</span>
免为庶人。”</span>

48. <span id="卷四十五·蜀书十五·邓张宗杨传第十五-杨戏-48"></span>
江阳刚烈，立节明君，兵合遇寇，不屈其身，单夫只役，陨命于军。 赞程季然

49. <span id="卷四十五·蜀书十五·邓张宗杨传第十五-杨戏-49"></span>
季然名畿，巴西阆中人也。
<span class="c1">阆中，见《黄权传》。</span>
刘璋时为汉昌长。
<span class="c1">汉昌，见《马忠传》。</span>
县有賨人，
<span class="c1">夷人岁入賨钱，口四十，谓之賨民。</span>
种类刚猛，昔高祖以定关中。巴西太守庞羲以天下扰乱，郡宜有武卫，颇招合部曲。有谗于璋，说羲欲叛者，璋阴疑之。羲闻，甚惧，将谋自守，遣畿子郁宣旨，
<span class="c1">◎常《志》作“郁”，《通鉴》作“祁”。◎赵一清曰：下云“公弘名祁，季然之子”，此云“郁”，当别一子也。</span>
索兵自助。畿报曰：“郡合部曲，本不为叛，
<span class="c1">《通鉴》“叛”作“乱”。</span>
虽有交构，
<span class="c1">常《志》作“纵有谗谀”。</span>
要在尽诚；若必以惧，遂怀异志，非畿之所闻。”并敕郁曰：“我受州恩，当为州牧尽节。汝为郡吏，当为太守效力，
<span class="c1">◎胡三省曰：谓父子当各尽节于所事也。</span>
不得以吾故有异志也。”羲使人告畿曰： “尔子在郡，不从太守，家将及祸。”畿曰：“昔乐羊为将，饮子之羹，非父子无恩，大义然也。今虽复羹子，吾必饮之。”
<span class="c1">《通鉴》作“今虽羹祁以赐畿，畿啜之矣”。</span>
羲知畿必不为己，厚陈谢于璋以致无咎。璋闻之，迁畿江阳太守。
<span class="c1">◎江阳，见《先主传》建安十七年。◎胡三省曰：○刘璋分犍为为江阳郡。○宋白曰：泸州之泸川江安县本江阳地。</span>
先主领益州牧，辟为从事祭酒。
<span class="c1">◎胡三省曰：从事祭酒，诸从事之长也。</span>
后随先主征吴，遇大军败绩，溯江而还，或告之曰：“后追已至，解船轻去，
<span class="c1">◎常《志》作“后追以至，宜解舫轻行”。◎胡三省曰：方舟曰舫，又并两舟曰舫。</span>
乃可以免。”畿曰：“吾在军，未曾为敌走，
<span class="c1">◎常《志》“曾”作“习”，“敌”下有“之”字。《通鉴》同。◎胡三省曰：言擐甲执兵以临敌，固欲就死，未尝习走也。</span>
况从天子而见危哉！”追人逐及畿船，
<span class="c1">宋本“逐”作“遂”。</span>
畿身执戟战，敌船有覆者。众大至，共击之，乃死。

50. <span id="卷四十五·蜀书十五·邓张宗杨传第十五-杨戏-50"></span>
公弘后生，卓尔奇精，夭命二十，悼恨未呈。 赞程公弘

51. <span id="卷四十五·蜀书十五·邓张宗杨传第十五-杨戏-51"></span>
公弘名祁，
<span class="c1">宋、元本、吴本、毛本无“公”字，误。冯本此行顶格，亦误。</span>
季然之子也。

52. <span id="卷四十五·蜀书十五·邓张宗杨传第十五-杨戏-52"></span>
古之奔臣，礼有来逼，怨兴司官，
<span class="c1">司，疑作“同”。</span>
不顾大德。靡有匡救，倍成奔北，自绝于人，作笑二国。 赞麋芳、士仁、郝普、潘濬
<span class="c1">◎宋、元本、吴本、毛本无“赞”字。◎何焯曰：四子叛臣，故独书名。◎弼按：诸葛丞相、许司徒书官不书字，亦与众异。</span>

53. <span id="卷四十五·蜀书十五·邓张宗杨传第十五-杨戏-53"></span>
麋芳字子方，东海人也，
<span class="c1">芳东海朐人，麋竺之弟，见《竺传》。</span>
为南郡太守。士仁
<span class="c1">《关羽传》作“傅士仁”，衍“傅”字。</span>
字君义，广阳人也，
<span class="c1">广阳属幽州。</span>
为将军，住公安，统属关羽；与羽有隙，叛迎孙权。
<span class="c1">麋芳、士仁事均见《吕蒙传》注引《吴书》及《孙权传》建安二十四年。麋芳又见《孙权传》黄武二年。</span>
郝普字子太，义阳人。
<span class="c1">义阳见前《傅彤传》。</span>
先主自荆州入蜀，以普为零陵太守。为吴将吕蒙所谲，开城诣蒙。
<span class="c1">郝普事见《孙权传》建安十九年，又见《吕蒙传》。</span>
潘濬字承明，武陵人也。先主入蜀，以为荆州治中，典留州事，亦与关羽不穆。孙权袭羽，遂入吴。普至廷尉，
<span class="c1">普事又见《吴志·胡综传》及注。</span>
浚至太常，封侯。
<span class="c1">◎濬，《吴志》有传。◎何焯曰：伤天下三分，不归一统，始于荆州失、关侯败，故以三叛人终之。并及郝普者，吕蒙袭夺南三郡，荆、吴之衅所由成也。略孟达而专言此，意有所寓矣。先之以冯、张、程者，恨其不能报吴，先主由此崩殂也。系之以季然、公弘有良子而夭，若后主之寿考，昭烈不得谓之有子也。</span>
<span class="c1">◎《益部耆旧杂记》
<span class="c2">宋、元本、冯本 “益部”标目顶格。</span>
载王嗣、常播、卫继三人，皆刘氏王蜀时人，故录于篇。
<span class="c2">◎何焯曰： “益部”以下疑皆裴注。◎潘眉曰：三人皆裴松之引附，非陈承祚本书。毛本凡裴注皆小字，而此独用大字，盖误以为陈《志》也。◎钱大昕曰：《辅臣赞》有赞无传者，附注爵于下，注亦承祚本文也。赞最后“益部耆旧”二十六字及下王嗣、常播、卫继三传，皆裴松之注。今刊本皆升作大字，读者亦认为承祚正文，则大误矣。承祚作《益部耆旧传》，见于《晋书》本传及《隋经籍志》，若《杂记》则《隋志》无之。或云陈术撰，亦必晋人，不应承祚遽引其书。盖裴氏于李孙德、李伟南二人注下既各引《杂记》以补本注之阙，而王嗣等三人姓名不见于承祚书，故附录以传异闻，此亦裴注之恒例。今承讹已久，特为辩正之。◎姚范曰：《李譔传》末言“陈术著《益部耆旧传》及《志》”，承祚或取其书，非裴注亦未可定。◎李慈铭曰：古人著书无此体，承祚既有取于此三人，何不为之立传，而忽羼它人著作于戏《赞》之末乎？钱说是也。《李譔传》仅言陈术著《益部耆旧传》及《志》，无“《杂记》”之名。《华阳国志》曰“自建武后，蜀郡郑伯邑、太尉赵彦信及汉中陈申伯、祝元灵、广汉王文表皆以博学洽闻，作《巴蜀耆旧传》。陈寿以为不足经远，乃并巴、汉撰为《益部耆旧传》十篇”，又曰“陈术字申伯，作《耆旧传》者也”，是术书本不称“《杂记》”，明矣。惟术实季汉人，常璩列之后汉燕邠、赵嵩之后，承祚附之蜀，《李譔传》亦云“历三郡太守”，而钱氏以为晋人，则偶未考及耳。◎刘咸炘曰：○尚氏谓：目录以此三人附《戏传》，明系陈氏原文。陈术著《益部耆旧传》在寿之先，安知非引术书？○此说非也。诸史目录皆非原本所有，不可为据。陈术所作名《耆旧传》，非《益部耆旧杂记》也。</span>
王嗣字承宗，犍为资中人也。
<span class="c2">资中，见《法正传》。</span>
其先，延熙世以功德显著。举孝廉，
<span class="c2">“举”上疑夺“嗣”字。</span>
稍迁西安围督、
<span class="c2">西安围，见《姜维传》。</span>
汶山太守，
<span class="c2">汶山郡，见《后主传》延熙十年。</span>
加安远将军。绥集羌、胡，咸悉归服，诸种素桀恶者皆来首降，嗣待以恩信，时北境得以宁静。大将军姜维每出北征，羌、胡出马牛羊毡毦及义谷裨军粮，国赖其资。迁镇军，故领郡。后从维北征，为流矢所伤，数月卒。戎夷会葬，赠送数千人，号呼涕泣。嗣为人美厚笃至，众所爱信。嗣子及孙，羌、胡见之如骨肉，或结兄弟，恩至于此。常播字文平，蜀郡江源人也。
<span class="c2">江源，见《董和传》，“源”作“原”。</span>
播仕县主簿功曹。县长广都朱游，
<span class="c2">广都，见《后主传》建兴十四年。</span>
建兴十五年中被上官诬劾以逋没官谷，当论重罪。播诣狱讼争，身受数千杖，肌肤刻烂，毒痛惨至，更历三狱，幽闭二年有余。每将考掠，吏先验问，播不答，言“但急行罚，无所多问”！辞终不挠，事遂分明。长免刑戮。时唯主簿杨玩亦证明其事，与播辞同。众咸嘉播忘身为君，节义抗烈。举孝廉，除郪长，
<span class="c2">郪县，今四川潼川府三台县南，见《钟会传》。</span>
年五十余卒。书于《旧德传》，后县令颍川赵敦图其像，赞颂之。卫继字子业，汉嘉严道人也。
<span class="c2">◎汉嘉郡，见《先主传》章武二年。◎《郡国志》：蜀郡属国严道。◎《蜀记》曰：秦灭楚，徙严王之族于此，故谓之严道。◎《一统志》：严道故城，今四川雅州府荣经县治。</span>
兄弟五人。继父为县功曹。继为儿时，与兄弟随父游戏庭寺中，县长蜀郡成都张君无子，数命功曹呼其子省弄，甚怜爱之。张因言宴之间，语功曹欲乞继，功曹即许之，遂养为子。继敏达夙成，学识通博，进仕州郡，历职清显。而其余兄弟四人，各无堪当世者，父恒言己之将衰，张明府将盛也。时法禁以异姓为后，故复为卫氏。屡迁拜奉车都尉、大尚书，
<span class="c2">◎官本《考证》曰：“大”字疑衍。◎沈钦韩曰：大尚书，疑首曹，若今吏部。《隶释》祝睦、刘宽二碑皆有“大尚书”也。◎潘眉曰：○《晋书·鲁芝传》：迁大尚书，掌刑理。</span>
忠笃信厚，为众所敬。钟会之乱，遇害成都。</span>

54. <span id="卷四十五·蜀书十五·邓张宗杨传第十五-杨戏-54"></span>
评曰：邓芝坚贞简亮，临官忘家，张翼亢姜维之锐，宗预御孙权之严，咸有可称。杨戏商略，
<span class="c1">略，疑作“搉”。</span>
意在不群，
<span class="c1">◎何焯曰：意在不群，承祚自誉，信乎其不群也。</span>
然智度有短，
<span class="c1">冯本“智”作“制”，误。</span>
殆罹世难云。
