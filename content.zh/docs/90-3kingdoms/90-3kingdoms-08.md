---
weight: 9
title: 卷八·魏书八·二公孙陶四张传第八
---

# 卷八·魏书八·二公孙陶四张传第八

1. <span id="卷八·魏书八·二公孙陶四张传第八-1"></span>
魏书八

2. <span id="卷八·魏书八·二公孙陶四张传第八-2"></span>
三国志八二公孙陶四张传第八
<span class="c1">◎周寿昌曰：《后汉书·公孙瓒传》前有《刘虞传》，此志无之。而《瓒传》实包叙刘虞本末在内，似宜援他传例，题目于公孙瓒附刘虞名。</span>

3. <span id="卷八·魏书八·二公孙陶四张传第八-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">公孙瓒传、陶谦传、公孙度传 校录：梦起风回</span>
<span class="c1">张杨传、张燕传、张绣传、张鲁传 校录：鬼谷王诩</span>
<span class="c1">复校：擎骥</span>

## 公孙瓒

1. <span id="卷八·魏书八·二公孙陶四张传第八-公孙瓒-1"></span>
公孙瓒
<span class="c1">◎胡三省曰：赞，音藏旱反。</span>
字伯珪，
<span class="c1">◎惠栋曰：《刘宽碑阴》作“圭”。</span>
辽西令支人也。
<span class="c1">◎《郡国志》：幽州辽西郡令支，有孤竹城，伯夷、叔齐本国。◎王先谦曰：汉末鲜卑据辽西之土，建安十二年，曹公讨平之。◎惠栋曰：○郦元云：秦始皇二十二年，分燕置辽西郡，令支隶焉。○《齐语》云：北伐山戎，刜令支，斩孤竹。○《尔雅》作“觚竹”，四荒之一也。○《扩地志》云：孤竹，殷诸侯。◎《一统志》：令支故城，今直隶永平府迁安县西。孤竹山在今卢龙县西，孤竹城在其阴。</span>
<span class="c1">令，音郎定反。支，音其兒反。
<span class="c2">◎应劭曰：令，音铃。亦作离支，令、离，声相近也。◎章怀注：令，音力定反。支，音巨移反。</span>
</span>
为郡门下书佐。
<span class="c1">◎郡门下书佐，见《董卓传》。◎范《书·赞传》：家世二千石，以母贱，遂为郡小吏。</span>
有姿仪，大音声，故太守器之，以女妻焉，
<span class="c1">◎宋本、元本“故”作“侯”。◎章怀注引《魏志》曰：侯太守妻之以女。◎何焯曰：系太守以侯氏者，所以别下刘太守也。宋本亦作“侯”。◎沈家本曰：太守上加以故字，与刘太守已有别矣。</span>
<span class="c1">◎《典略》曰：瓒性辩慧，
<span class="c2">范《书》作“言事辩惠”。</span>
每白事不肯稍入，常总说数曹事，无有忘误，太守奇其才。</span>
遣诣涿郡卢植读经。
<span class="c1">◎宋本“遣”作“適”。范《书》作“后从涿郡卢植学于缑氏山中”。◎李安溪曰：与汉先主同师。◎惠栋曰：《刘宽碑阴》载门生姓氏中有瓒名，则瓒又从宽学业。</span>
后复为郡吏。刘太守坐事征诣廷尉，
<span class="c1">◎惠栋曰：○《英雄记》：太守刘基。</span>
瓒为御车，身执徒养。
<span class="c1">◎范《书》：太守刘君坐事槛车征，官法不听吏下亲近，瓒乃改容服，诈称侍卒，身执徒养，御车到洛阳。</span>
及刘徙日南，
<span class="c1">日南郡，见《陈留王纪》咸熙元年。</span>
瓒具米肉，于北芒上祭先人，
<span class="c1">◎范《书》：太守当徙日南，瓒具豚酒于北芒上，祭辞先人。◎何焯曰：瓒辽西人，前世又非素官于朝，何缘先墓乃在北芒？◎惠栋曰：按谢承《书》，乃泣辞母墓也。◎周寿昌曰：北芒，一作“北邙”，在洛阳。《续汉书·五行志》载童谣“千乘万骑上北邙”。予案，北邙为丛瘗之所，俗以为鬼所群聚。《乐府·挽歌辞》多引“北芒”，可证。瓒祭其先人之鬼，亦是此意，非必墓祭也。◎朱邦衡曰：此盖在北郭遥祭之耳。令支在洛阳北，瓒往日南，故出郭遥祭，亦去国为坛之义，非必北芒定有先墓也。◎弼按：范《书》言“瓒家世二千石”，何氏言“非素官于朝”，误也。又按，谢承《书》有“泣辞母墓”之语，则何、周、朱三说皆误。◎赵一清曰：辽西亦有北芒。◎弼按：瓒既随刘太守征诣廷尉，不得遽反辽西。</span>
举觞祝曰：“昔为人子，今为人臣，当诣日南。日南鄣气，
<span class="c1">◎范《书》云：日南多瘴气。◎李慈铭曰：鄣，官本作“瘴”。《说文》无“瘴”字，作“鄣”亦通。◎沈家本说同。</span>
或恐不还，与先人辞于此。”再拜慷慨而起，时见者莫不歔欷。刘道得赦还。瓒以孝廉为郎，除辽东属国长史。
<span class="c1">◎辽东属国，见《齐王纪》正始五年。◎钱大昭曰：○《续汉志》云：每郡置太守一人，丞一人。郡当边戍者，丞为长史。每属国置都尉一人，丞一人。属国长史即属国丞耳，不知何时改此制。◎李祖楙曰：公孙瓒为辽东属国长史，盖即都尉丞如边郡称长史例也。</span>
尝从数十骑出行塞，见鲜卑数百骑，瓒乃退入空亭中，
<span class="c1">◎顾炎武《日知录》卷二十二云：○秦制，十里一亭，十亭一乡。○《风俗通》云：汉家因秦，大率十里一亭。亭，留也。盖行旅宿会之所。</span>
约其从骑曰：“今不冲之，则死尽矣。”瓒乃自持矛，两头施刃，
<span class="c1">◎周寿昌曰：《后汉书》作“持两刃矛”。是矛固有两刃者为一器。此云“持矛，两头施刃”，则为两器合成一器，仓卒施用，不恐失事乎？似从《后汉书》为正。</span>
驰出刺胡，杀伤数十人，亦亡其从骑半，遂得免。鲜卑惩艾，后不敢复入塞。
<span class="c1">◎杭世骏曰：○《英雄记》云：瓒除辽东属国长史，连接边寇，每有警，辄厉色嗔怒，如赴雠敌，望尘而奔。继之夜战，虏识瓒声，惮其勇，莫敢犯之。○又云：瓒与破虏校尉邹靖俱追胡，靖为所围，瓒回师奔救，胡即破散，解靖之围。乘胜穷追，日入之后，把炬逐北。◎见《御览·八百七十》。</span>
迁为涿令。
<span class="c1">涿，见《齐王纪》嘉平五年。</span>
光和中，凉州贼起，
<span class="c1">◎范《书·瓒传》作“中平中”，《通鉴》同。作“中平”，是。◎沈家本曰：凉州贼起在中平元年十一月，“光和”二字误。</span>
发幽州突骑三千人，假瓒都督行事传，
<span class="c1">◎潘眉曰：○《释名》：传，转也，转移所在，执以为信也。○《后汉书·申屠蟠传》“为封传护送”注：传，谓符牒。○《陈藩传》 “投传而去”注：传，符也。</span>
使将之。军到蓟中，
<span class="c1">◎蓟，见《武纪》初平元年“幽州牧”注。◎胡三省曰：蓟县属广阳国。蓟，音计，幽州牧所治。</span>
渔阳张纯诱辽西乌丸丘力居等叛，
<span class="c1">◎渔阳，见《明纪》景初二年。◎范《书·乌桓鲜卑传》：乌桓，本东胡也。灵帝初，乌桓大人上谷有难楼者，众九千余落，辽西有丘力居者，众五千余落，皆自称王。中平四年，前中山太守张纯叛入丘力居众中，自号弥天安定王，遂为诸郡乌桓元帅，寇掠青、徐、幽、冀四州。五年，以刘虞为幽州牧，虞购募斩纯首，北州乃定。◎本志《乌丸鲜卑东夷传》：汉末辽西乌桓大人丘力居众五千人余落。中山太守张纯叛入丘力居众中，自号弥天安定王，为三郡乌丸元帅。◎裴注引《魏书》云：乌丸者，东胡也。汉初，匈奴冒顿灭其国，余类保乌丸山，因以为号。</span>
劫略蓟中，自号将军，
<span class="c1">◎《九州春秋》曰：纯自号弥天将军、安定王。
<span class="c2">◎范《书·刘虞传》：前中山相张纯〖◎钱大昕曰：南匈奴、乌桓传俱作“前中山太守”。〗私谓前太山太守张举曰：“子若与吾共率乌桓之众以起兵，庶几可定大业。”举因然之。举称天子，纯称弥天将军安定王，移书州郡，云举当代汉，告天子避位，敕公卿奉迎。</span>
</span>
略吏民攻右北平、
<span class="c1">右北平，见《明纪》景初四年。</span>
辽西属国诸城，所至残破。瓒将所领，追讨纯等有功，迁骑都尉。
<span class="c1">范《书·灵帝纪》：中平四年六月，渔阳人张纯与同郡张举举兵叛，杀右北平太守刘政、辽东太守杨终、〖◎惠栋曰：《水经注》作“杨紘”。〗护乌桓校尉公綦稠等。〖◎钱大昕曰：《刘虞传》作“箕稠”。〗举自称天子，寇幽、冀二州。五年九月，遣中郎将孟益〖◎惠栋曰：《水经注》作“孟溢”。〗率骑都尉公孙瓒讨渔阳贼张纯等。十一月，瓒与纯战于石门，大破之。六年三月，幽州牧刘虞购斩纯。</span>
属国乌丸贪至王率种人诣瓒降。迁中郎将，封都亭侯，
<span class="c1">◎范《书·瓒传》：诏拜瓒降虏校尉，封都亭侯，复兼领属国长史，职统戎马。瓒常与善射之士数十人，皆乘白马，以为左右翼，自号白马义从。乌桓更相告语，避白马长史。乃画作瓒形，驰马射之，中者咸称万岁。</span>
进屯属国，
<span class="c1">◎胡三省曰：属国，辽东属国也。◎范《书·瓒传》：瓒追击丘力居等，战于属国石门，虏遂大败，弃妻子踰塞走，悉得其所略男女。瓒深入无继，反为丘力居等所围于辽西管子城，二百余日，粮尽食马，马尽煮弩楯，力战不敌，乃与士卒辞诀，各分散还。时多雨雪，坠坑死者十五六。虏亦饥困，远走柳城。</span>
与胡相攻击五六年。丘力居等钞略青、徐、幽、冀，四州被其害，瓒不能御。
<span class="c1">◎沈家本曰：范《书》云“虏自此之后，遂远窜塞外”，与此不同。以范《书·刘虞传》证之，此传为是。</span>

2. <span id="卷八·魏书八·二公孙陶四张传第八-公孙瓒-2"></span>
朝议以“宗正东海刘伯安
<span class="c1">◎钱大昕曰：纪事之文当称名，承祚《志》多有称字者，如此传之刘伯安，〖虞。〗《管宁传》之陈仲弓，〖（实）〈寔〉。〗许靖、潘濬、尹默传之宋仲子，〖忠。〗《张裔传》之许文休，〖靖。〗《彭羕传》之秦子勅，〖宓。〗《尹默传》之司马德操，〖徽。〗秦宓传之任定祖、〖安。〗谯允南〖周。〗《顾雍传》之蔡伯喈，〖邕。〗《士燮传》之刘子奇〖陶。〗皆是，若孙炎之称“叔然”，则以避晋武帝讳故也。◎梁章钜曰：此与前称刘公山、孔公绪同。◎周寿昌曰：前称“东海刘伯安”，后称“刘虞”，《志》中如此失检虑甚多。◎沈家本曰：下文皆称“刘虞”，此独称字，不免参差。◎弼按：名字错出，胡玉缙有说，见上卷《臧洪传》。</span>
既有德义，昔为幽州刺史，恩信流著，戎狄附之，若使镇抚，可不劳众而定”，乃以刘虞为幽州牧。
<span class="c1">◎范《书·灵帝纪》：中平五年，改刺史，新置牧。</span>
<span class="c1">◎《吴书》曰：虞，东海恭王之后也。
<span class="c2">◎东海恭王彊，范《书》有传，后嗣袭封至汉末。◎范《书·刘虞传》：虞字伯安，东海郯人。祖父嘉，光禄勋。◎章怀注引谢承《书》曰：虞父舒，丹阳太守。虞通五经。</span>
遭世衰乱，又与时主疏远，仕县为户曹吏。以能治身奉职，召为郡吏，以孝廉为郎，累迁至幽州刺史，转甘陵相，
<span class="c2">◎甘陵，见《武纪》建安十年。◎钱大昭曰：献王忠之相也。</span>
甚得东土戎狄之心。后以疾归家，常降身隐约，与邑党州闾同乐共恤，等齐有无，不以名位自殊，乡曲咸共宗之。时乡曲有所诉讼，不以诣吏，自投虞平之；虞以情理为之论判，皆大小敬从，不以为恨。尝有失牛者，骨体毛色，与虞牛相似，因以为是，虞便推与之；后主自得本牛，乃还谢罪。会甘陵复乱，吏民思虞治行，
<span class="c2">毛本“思”作“使”，误。</span>
复以为甘陵相，甘陵大治。征拜尚书令、光禄勋，以公族有礼，更为宗正。◎《英雄记》曰：虞为博平令，
<span class="c2">◎《郡国志》充州东郡博平。◎《一统志》：博平故城，今山东东昌府博平县西北三十里。</span>
治正推平，高尚纯朴，
<span class="c2">◎杭世骏曰：○《太平御览》引《英雄记》云：刘虞食不重肴，蓝缕绳履。</span>
境内无盗贼，灾害不生。时邻县接壤，蝗虫为害，至博平界，飞过不入。◎《魏书》曰：虞在幽州，清静俭约，以礼义化民。灵帝时，南宫灾，吏迁补州郡者，皆责助治宫钱，或一千万，或二千万，富者以私财辨，或发民钱以备之，贫而清慎者，无以充调，或至自杀。
<span class="c2">◎范《书·灵纪》中平二年二月，南宫大炎火，半月乃灭。◎《宦者传》：中常侍张让、赵忠等说帝敛天下田亩税十钱，以修宫室。刺史、二千石及茂才、孝廉迁除，皆责助军修宫钱，大郡至二三千万，余各有差。当之官者，皆先至西园谐价，然后得去，然后得去。有钱不毕者，或至自杀。</span>
灵帝以虞清贫，特不使出钱。
<span class="c2">◎范《书·虞传》：旧幽部应接荒外，资费甚广，岁常割青、冀赋调二亿有余以足之。时处处断绝，委输不至，而虞务存宽政，劝督农植，开上谷胡市之利，通渔阳盐铁之饶，民悦年登，谷石三十。青、徐士庶避黄巾之难，归虞者百余万口，皆收视温恤，为安立生业，流民皆忘其迁徙。虞虽为上公，天性节约，敝衣绳履，食无兼肉，远近豪俊夙僭奢者，莫不改操而归心焉。</span>
</span>
虞到，遣使至胡中，告以利害，责使送纯首。丘力居等闻虞至，喜，各遣译自归。
<span class="c1">◎范《书·虞传》：虞到蓟，罢省屯兵，务广恩信，遣使告峭王等以朝恩宽弘，开许善路；又设赏购举、纯，举、纯走出塞，余皆降散。</span>
瓒害虞有功，
<span class="c1">◎范《书·虞传》：初，诏令公孙瓒讨乌桓，受虞节度。瓒但务会徒众以自强大，而纵任部曲，颇侵扰百姓，而虞为政仁爱，念利民物，由是与瓒渐不相平。◎《瓒传》：瓒志欲扫灭乌桓，而刘虞欲以恩信招降，由是与瓒相忤。◎王補曰：《通鉴》“公孙瓒志欲扫灭乌桓，而虞欲以恩信招降，由是与瓒有隙”，盖据《瓒传》也。而《虞传》顾云尔，岂彼此各称其美邪？未可为信史也。袁《纪》言“虞惧奔居庸，欲召乌桓、鲜卑以自救”，则虞、瓒之隙灼然矣。◎弼按：本传前言“四州被害，瓒不能御”，后言 “瓒害虞有功”，曲直显然。</span>
乃阴使人徼杀胡使。胡知其情，间行诣虞。虞上罢诸屯兵，但留瓒将步骑万人屯右北平。纯乃弃妻子，逃入鲜卑，为其客王政所杀，送首诣虞。
<span class="c1">参阅本志卷三十《乌丸传》注。</span>
封政为列侯。虞以功即拜太尉，封襄贲侯。
<span class="c1">◎襄贲，见《武纪》建安十一年。◎应劭曰：贲，音肥。◎范《书·虞传》：灵帝遣使者就拜太尉，封容丘侯。及董卓秉政，遣使者授虞大司马，封襄贲侯。◎袁宏《纪》：中平六年三月己丑，光禄勋刘虞为大司马，领幽州牧。◎范《书·乌桓传》：中平五年，以刘虞为幽州牧，虞购募斩纯首，北州乃定。◎柳从辰曰：刘虞为幽州牧，设赏购纯。范《书·虞传》在中平五年，与《乌桓传》合。范《书·灵纪》虞斩纯在中平六年三月，盖纯叛始于中平四年六月，设赏购纯在五年，王政斩纯在六年三月。袁《纪》盖并前后事，俱书于六年三月耳。</span>
<span class="c1">◎《英雄记》曰：虞让太尉，因荐卫尉赵谟、
<span class="c2">◎范《书·赵典传》：典，灵帝时为卫尉。◎未知是否“典”、 “谟”二字之误。
<span class="c3">◎吴金华曰：卫尉赵典卒于汉灵帝建宁元年，刘虞于灵帝中平六年夏四月拜太尉，距典之卒已二十二载，故“赵谟”决非“赵典”之误。然考汉末三公，卫尉赵谟者史无其人，但有光禄勋赵谦以汉献帝初平元年二月代黄琬为太尉，讨白波军有功，封郫侯，进司徒，初平三年卒；其弟太常赵温初平四年十月拜司空，同年十二月迁为卫尉，兴平元年十月又以卫尉为司徒，今就史事论之，“卫尉赵谟”似为“卫尉赵温”之误。</span>
</span>
益州牧刘焉、
<span class="c2">《蜀志》有传。</span>
豫州牧黄琬、
<span class="c2">◎范《书·黄琬传》：琬为豫州牧，时寇贼陆梁，州境雕残，琬讨平之。</span>
南阳太守羊续，
<span class="c2">◎范《书·羊续传》：续字兴祖，太山平阳人。中平三年，江夏兵赵慈反。拜续为南阳太守，击慈斩之。六年，灵帝欲以续为太尉。时拜三公者，皆输东园礼钱千万，令中使督之，续坐使人于单席，举缊袍以示之，以此故不登公位。◎柳从辰曰：《御览·二百七》引袁山松《书》：太尉刘虞让位于羊续。○今按《英雄记》所云，是不仅让位于续也。</span>
并任为公。</span>
会董卓至洛阳，迁虞大司马，
<span class="c1">◎大司马，见《文纪》黄初二年。◎刘昭曰：刘虞为大司马，而与太尉并置焉。</span>
瓒奋武将军，封蓟侯。
<span class="c1">◎范《书·瓒传》：初平二年，青、徐黄巾三十万众入勃海界，欲与黑山合。瓒率步骑二万人，逆击于东光南，大破之，斩首三万余级。贼弃其车重数万两，奔走渡河。瓒因其半济薄之，贼复大破，死者数万，流血丹水，收得生口七万余人，车甲财物不可胜算，威名大震。拜奋武将军，封蓟侯。◎《水经·淇水注》：初平二年，黄巾三十万人入渤海，公孙瓒破之于东光界，退奔是水，斩首三万，流血丹水。◎沈家本曰：范《书·瓒传》“拜奋武将军，封蓟侯”在初平二年瓒破青州黄巾之后，《灵纪》瓒破黄巾在二年十一月，而卓劫帝西迁在元年二月。此叙封侯于西迁之先，与范《书》异，当以范为是。瓒破黄巾而封侯，于情事为得。</span>

3. <span id="卷八·魏书八·二公孙陶四张传第八-公孙瓒-3"></span>
关东义兵起，卓遂劫帝西迁，征虞为太傅，道路隔塞，信命不得至。
<span class="c1">◎范《书·虞传》：初平元年，复征虞代袁隗为太傅，道路隔塞，王命竟不得达。</span>
袁绍、韩馥议，以为“少帝制于奸臣，天下无所归心。虞，宗室知名，民之望也。”遂推虞为帝。遣使诣虞，虞终不肯受。
<span class="c1">◎范《书·虞传》：初平二年，冀州刺史韩馥、勃海太守袁绍及山东诸将议，以朝廷幼冲，逼于董卓，远隔关塞，不知存否，以虞宗室长者，欲立为主。乃遣故乐浪太守张岐等赍议，上虞尊号。虞见岐等，厉色叱之曰：“今天下崩乱，主上蒙尘。吾被重恩，未能清雪国耻。诸君各据州郡，宜共戮力，尽心王室，而反造逆谋，以相垢误邪！”固拒之。◎何焯曰：此绍等之谬计，然亦可见（照）〈昭〉烈当日之足以有为，但属宗室，自为人所服从，乃两汉稍存封建之效也。</span>
绍等复劝虞领尚书事，承制封拜，虞又不听，然犹与绍等连和。
<span class="c1">◎《九州春秋》曰：绍、馥
<span class="c2">元本“馥”作“复”。</span>
使故乐浪太守甘陵张岐赍议诣虞，使即尊号。虞厉声呵岐曰：“卿敢出此言乎！忠孝之道，既不能济。孤受国恩，天下扰乱，未能竭命以除国耻，望诸州郡烈义之士戮力西面，援迎幼主，而乃妄造逆谋，欲涂污忠臣邪！”◎《吴书》曰：馥以书与袁术，云帝非孝灵子，欲依绛、灌诛废少主，迎立代王故事；称虞功德治行，华夏少二，当今公室枝属，皆莫能及。又云：“昔光武去定王五世，以大司马领河北，耿弇、冯异劝即尊号，卒代更始。今刘公自恭王枝别，其数亦五，以大司马领幽州牧，此其与光武同。”是时有四星会于箕尾，馥称谶云“神人将在燕分”。又言济阴男子王定得玉印，文曰“虞为天子”。
<span class="c2">◎何焯曰：四星会于箕尾，昭烈起涿郡之祥。虞为天子，魏，虞后也。◎赵一清曰：当时有以魏为舜后者，故义门云然，见《蒋济传》。</span>
又见两日出于代郡，谓虞当代立。绍又别书报术。
<span class="c2">绍书及术答书，均见本志《袁术传》注引《吴书》。</span>
是时术阴有不臣之心，不利国家有长主，外托公义以答拒之。绍亦使人私报虞，虞以国有正统，非人臣所宜言，固辞不许；乃欲图奔匈奴以自绝，绍等乃止。虞于是奉职脩贡，愈益恭肃；诸外国羌、胡有所贡献，道路不通，皆为传送，致之京师。</span>
虞子和为侍中，在长安。天子思东归，使和伪逃卓，潜出武关
<span class="c1">武关，见《武纪》初平元年。</span>
诣虞，令将兵来迎。
<span class="c1">◎范《书·虞传》：虞选掾右北平田畴、从事鲜于银蒙险间行，奉使长安。献帝既思东归，见畴等大悦。时虞子和为侍中，因此遣和潜从武关出，告虞将兵来迎。◎《通鉴考异》云：《魏志·瓒传》但云“天子思归”，不云因畴至也。若尔，当令和与畴俱还，不应出武关。又畴未还，刘虞已死。虞死在初平四年冬，界桥战在三年春，范《书》误也。◎弼按：○本志《田畴传》：刘虞署田畴为从事，自出祖而遣之。遂至长安致命，得报，驰远，未至，虞已为瓒所害。○不言与和同行也。</span>
和道经袁术，为说天子意。术利虞为援，留和不遣，许兵至俱西，令和为书与虞。虞得和书，乃遣数千骑诣和。瓒知术有异志，不欲遣兵，止虞，虞不可。瓒惧术闻而怨之，亦遣其从弟越将千骑诣术以自结，而阴教术执和，夺其兵。由是虞、瓒益有隙。
<span class="c1">◎胡三省曰：虞先于瓒有隙，至是而隙愈深。</span>
和逃术来北，复为绍所留。

4. <span id="卷八·魏书八·二公孙陶四张传第八-公孙瓒-4"></span>
是时，术遣孙坚屯阳城拒卓，
<span class="c1">◎阳城，见《董卓传》注。◎胡三省曰：孙坚领豫州刺史，屯阳城。◎《吴志·孙坚传》：袁术表坚行破虏将军，领豫州刺史，治兵于鲁阳，坚移屯梁东，大为卓军所攻。坚复收兵，合战于阳人，大破卓军。阳人去鲁阳百余里。◎范《书·献帝纪》：初平二年二月，袁术遣将孙坚与董卓将胡轸战于阳人。◎章怀注：阳人，聚名，属河南郡，◎王先谦曰：阳人聚在今汝州梁县西四十里。◎谢鍾英曰：今汝州西八十五里。</span>
绍使周昂夺其处。
<span class="c1">◎《通鉴》：绍以会稽周昂为豫州刺史，袭夺坚阳城。◎钱大昕曰：陈景云谓鱼豢《典略》载瓒表列绍罪，亦作“周昂”。据《孙坚传》注引《吴录》及《会稽典录》，当坚领豫州时，绍所遣与坚相持者，乃会稽周，非昂也。昂乃之兄，为九江太守，袁术攻破之，其事别见《孙贲传》，《吴录》、《典录》皆同。盖《贲传》仍吴史旧文，而《瓒传》“周昂”似延《典略》之失也。范《史·瓒传》作“周昕”。案，汉末昕为丹阳太守，见《孙静传》及注，无夺据阳城事，此范史之误。◎赵一清曰：瓒表绍罪亦云“周昂”，而范《书·瓒传》作“周昕”。案，《吴志·孙静传》昕为孙策所杀，《孙坚传》注引《吴录》云 “袁绍遣会稽周为豫州刺史，来袭取州。字仁明，周昕之弟也”，又引《会稽典录》曰“ 与坚争豫州屡战失利，会次兄九江太守昂为袁术所攻， 往助之，军败，还乡里，为许贡所害”，则昂自为袁术所攻，与坚无与，宜以周为得其实。盖周昂兄弟三人皆与孙氏为雠敌，故各书所记不同也。</span>
术遣越与坚攻昂，不胜，越为流矢所中死。瓒怒曰：“余弟死，祸起于绍。”
<span class="c1">◎惠栋曰：谢承《书》云“瓒非绍立刘伯安，敛其众以攻绍”，与此异。</span>
遂出军屯磐河，
<span class="c1">◎范《书·瓒传》作“槃河”。◎章怀云：槃，即《尔雅》九河钩槃之河也。其枯河在今沧州乐陵县东南。〖唐乐陵，今山东武定府乐陵县西南三十里。〗◎惠栋曰：○《前书·地理志》云：平原有槃县。○师古曰：即九河钩槃也。◎赵一清曰：○磐河，即般河，《水经·河水注》所谓“东入般县为般河”也。故河在今德州德平县界，入沧州乐陵县，今名枯槃河。○《方舆纪要》曰：今济南府德平县东北。○《一统志》：在陵县东四十五里曰槃河店。旧志，般河自陵县东南、临邑西北分为二水，其一东径德平商河，北行至武定之阳信县南二十里，而断为截河铺，其一自德平西北流入武定之乐陵，经海丰之南、宝州霑化之北，至久山镇入海。◎谢鍾英曰：公孙瓒战处当在德平县北。</span>
将以报绍。绍惧，以所佩渤海太守印绶授瓒从弟范，遣之郡，欲以结援。
<span class="c1">◎官本《考证》云：宋本作 “欲以自结援”。</span>
范遂以渤海兵助瓒，破青、徐黄巾，兵益盛；进军界桥。
<span class="c1">界桥，见本志《袁绍传》注引《英雄记》。</span>
<span class="c1">◎《典略》载瓒表绍罪状曰：“臣闻皇、羲以来，始有君臣上下之事，张化以导民，刑罚以禁暴。
<span class="c2">张，一作“教”。范《书·瓒传》作“张礼以导人，设刑以禁暴”。</span>
今行车骑将军袁绍，托其先轨，寇窃人爵，既性暴乱，厥行淫秽。
<span class="c2">范《书》作“托承先轨，爵任崇厚，而性本淫乱，情形浮薄”。</span>
昔为司隶校尉，会值国家丧祸之际，太后承摄，何氏辅政，绍专为邪媚，不能举直，至令丁原焚烧孟津，招来董卓，造为乱根，绍罪一也。
<span class="c2">此真实录，罪无可追。</span>
卓既入雒而主见质，绍不能权谲以济君父，
<span class="c2">元本“谲”作“谋”。</span>
而弃置节传，迸窜逃亡，
<span class="c2">◎范《书·绍传》：绍悬爵于东门而奔冀州。</span>
忝辱爵命，背上不忠，绍罪二也。绍为渤海太守，默选戎马，当攻董卓，不告父兄，至使太傅门户、太仆母子一旦而毙，不仁不孝，绍罪三也。
<span class="c2">◎范《书》作“致使太傅一门，纍然同毙”。◎章怀注：董卓恨绍起兵山东，乃诛绍叔父太傅隗及宗族在京师者，尽诛灭之。</span>
绍既兴兵，涉历二年，不恤国难，广自封殖，乃多以资粮专为不急，割剥富室，收考责钱，百姓吁嗟，莫不痛怨，绍罪四也。韩馥之迫，窃其虚位，矫命诏恩，刻金印玉玺，
<span class="c2">◎惠栋曰：○《献帝起居注》云：绍刻金玺遗刘虞，擅铸金银印。孝廉、计吏皆往诣绍。</span>
每下文书，皁囊施检，
<span class="c2">◎章怀云：○《汉官仪》曰：凡章表皆启封，其言密事得皂囊。○《说文》曰：检，书署也。○今俗谓之排，其字从木。◎惠栋曰：《释名》云：○检，禁也。禁闭诸物，使不得开露也。○又曰：书文书检曰署。署，予也，题所予官号也。○毛晃曰：检，书检也，印窠封题也。</span>
文曰‘诏书一封，邟〖邟。口浪反。〗乡侯印’。
<span class="c2">绍封邟乡侯，见《绍传》。</span>
昔新室之乱，渐以即真，
<span class="c2">新室，王莽也。</span>
今绍所施，拟而方之，绍罪五也。绍令崔巨业候视星日，
<span class="c2">◎范《书·瓒传》：绍令星工，伺望祥妖。◎章怀注：星工，善星者。◎周寿昌曰：星工姓名崔巨业，即绍所遣攻围故安之将。</span>
财货赂遗，与共饮食，克期会合，攻钞郡县，此岂大臣所当宜为？
<span class="c2">范《书》“宜”作“施”。
<span class="c3">吴金华以“岂„„当宜”为当时句式，说详彼。</span>
</span>
绍罪六也。绍与故虎牙都尉刘勋
<span class="c2">◎《臧洪传》作“虎牙将军”。◎惠栋曰：裴松之云“勋字子横”，见《臧洪传》。〖《洪传》作“子璜”。〗◎钱仪吉曰：两刘勋。</span>
首共造兵，勋仍有效，又降服张杨，
<span class="c2">冯本“服”作“伏”。</span>
而以小忿枉害于勋，信用谗慝，杀害有功，绍罪七也。绍又上故上谷太守高焉、
<span class="c2">◎官本《考证》云：“又上”，“上”字或为“止”字之讹。◎周寿昌曰：上即为上事之上，或是绍进劾二人也。范《书》无“绍又上”三字。◎沈家本曰：上者，上于朝也，恐不误。</span>
故甘陵相姚贡，横责其钱，钱不备毕，二人并命，绍罪八也。《春秋》之义，子以母贵。绍母亲为婢使，绍实微贱，不可以为人后，以义不宜，乃据丰隆之重任，忝污王爵，损辱袁宗，绍罪九也。
<span class="c2">◎周寿昌曰：瓒以母贱，遂为郡小吏。今劾绍母亲为婢使，绝不自为地。</span>
又长沙太守孙坚，前领豫州刺史，驱走董卓，扫除陵庙，其功莫大；绍令周昂盗居其位，断绝坚粮，令不得入，使卓不被诛，绍罪十也。臣又每得后将军袁术书，云绍非术类也。
<span class="c2">◎惠栋曰：类，族类也。</span>
绍之罪戾，虽南山之竹不能载。昔姬周政弱，王道陵迟，天子迁都，诸侯背叛，于是齐桓立柯亭之盟，
<span class="c2">◎《春秋》：公会齐侯盟于柯。◎《公羊传》曰：齐桓公之信著于天下，自柯之盟始也。◎范《书·瓒传》“柯亭”作“柯会”。◎杜预曰：此柯，今济北东阿，齐之阿邑，犹祝柯今为祝阿。◎汉东阿县属东郡，故城在今泰安府东阿县西南二十五里。</span>
晋文为践土之会，
<span class="c2">◎章怀注：○践土，郑地也。《左传》：周襄王出居于郑，晋文公重耳为践土之会，率诸侯朝天子，以成霸功。◎高士奇曰：○晋文公败楚于城濮，还至衡雍，作王宫于践土。○《扩地志》：荣泽县西北十五里有王宫城，城内东北隅有践土台，即诸侯盟处。去衡雍三十余里。○《寰宇记》：王宫城在县北四十五里，唐荣泽，即今县治。</span>
伐荆楚以致菁茅，
<span class="c2">◎章怀注：○菁茅，灵茅，以供祭祀也。《左传·僖四年》：齐桓伐楚，责之曰：“尔贡包茅不入，王祭不供，无以缩酒，寡人是征。”</span>
诛曹、卫以彰无礼。
<span class="c2">◎章怀注：《左传·僖二十八年》晋侯伐曹，假道于卫，卫人不许，还，自南河济。侵曹伐卫，责其无礼也。◎惠栋曰：○《左传》无此文。○《僖二十三年》：僖负羁之妻曰：“晋公子反国，必得志于诸侯；得志于诸侯而诛无礼，曹其首也。”○盖指此。</span>
臣虽阘茸，
<span class="c2">◎章怀云：阘，犹下也。茸，细也。阘，音吐盍反。茸，音人勇反。◎柳从辰曰：《史记·屈贾列传》《索隐》引应劭、胡广训“阘茸”为“不才”，引《字林》训“阘茸”为“不肖”。《文选》司马迁《报任安书》李注引张揖训“阘茸”为“狞劣”，《楚辞》注又训“阘茸”为“驽钝”。又《前书》颜注《贾谊传》云“阘茸，下才不肖之人也”，《李夫人传》云“阘茸，众贱之称也”。而《司马迁传》则云“阘茸，猥贱也。阘，下也。茸，细毛也，言非豪桀也”，随文异训，亦所取不同。详章怀此注“阘”、“茸”分训，即主非豪杰之义。</span>
名非先贤，蒙被朝恩，当此重任，职在鈇钺，
<span class="c2">◎章怀云：鈇，音方于反，莝刃也。钺，斧也。</span>
奉辞伐罪，辄与诸将州部兵讨绍等。
<span class="c2">宋本、元本、冯本“部”作“郡”，范《书》作“辄与诸将州郡共讨绍等”。</span>
若事克捷，罪人斯得，
<span class="c2">◎章怀注：○《尚书》：周公东征，三年，罪人斯得。◎柳从辰曰：注引《尚书》与今本异。</span>
庶续桓、文忠诚之效，攻战形状，
<span class="c2">◎吴金华曰：形状，当时常语，犹今言具体情况。</span>
前后续上。”
<span class="c2">范《书·瓒传》载此表大旨相同，辞句多异。</span>
遂举兵与绍对战，绍不胜。</span>
以严纲为冀州，
<span class="c1">◎《通鉴考异》曰：《九州春秋》作“刘纲”。</span>
田楷为青州，单经为兖州，置诸郡县。
<span class="c1">◎范《书·瓒传》：瓒乃自署其将帅为青、冀、兖三州刺史，又悉置郡县守令。</span>
绍军广川，
<span class="c1">◎《郡国志》：冀州清河国广川，故属信都。◎《文选》应璩有《与广川长岑文瑜书》，即此。◎阚骃云：县有长河为流，故曰广川。◎《一统志》：广川故城，今直隶冀州枣强县东。◎姚范曰：以《袁绍传》校，当作“广宗”。</span>
令将麹义先登与瓒战，生禽纲。瓒军败走渤海，与范俱还蓟，
<span class="c1">◎范《书·瓒传》：瓒与绍大战于界桥。瓒军败还蓟。绍遣将崔巨业将兵数万攻围故安，不下，退军南还。瓒将步骑三万人追击于巨马水，大破其众，死者七八千人。乘胜而南，攻下郡县，遂至平原，乃遣其青州刺史田楷据有齐地。绍复遣兵数万与揩连战二年，粮食并尽，士卒疲困，互掠百姓，野无青草。绍乃遣子谭为青州刺史，楷与战，败退还。</span>
于大城东南筑小城，与虞相近，稍相恨望。
<span class="c1">◎范《书·虞传》：瓒既累为绍所败，而犹攻之不已，虞患其黩武，且虑得志不可复制，固不许行，而稍节其禀假。瓒怒，屡违节度，又复侵犯百姓。虞所赉赏典当胡夷，瓒数抄夺之。积不能禁，乃遣驿使奉章陈其暴掠之罪，瓒亦上虞禀粮不周，二奏交驰，互相非毁，朝廷依违而已。瓒乃筑京于蓟城以备虞。◎本志《田畴传》注引《先贤行状》曰：畴与虞密议：“公孙瓒阻兵安忍，不早图之，必有后悔。”虞不听。</span>

5. <span id="卷八·魏书八·二公孙陶四张传第八-公孙瓒-5"></span>
虞惧瓒为变，遂举兵袭瓒。虞为瓒所败，出奔居庸。
<span class="c1">◎范《书·虞传》：虞数请瓒，辄称病不应，虞乃密谋讨之。初平四年冬，遂自率诸屯兵从合十万人以攻瓒。将行，从事代郡程绪免胄而前曰：“公孙瓒虽有过恶，而罪名未正。明公不先告晓使得改行，而兵起萧墙，非国之利。加胜败难保，不如驻兵，以武临之，瓒必悔祸谢罪，所谓不战而服人者也。”虞以绪临事沮议，遂斩之以徇。戒军士曰：“无伤余人，杀一伯珪而已。”时州从事公孙纪者，瓒以同姓厚待遇之。纪知虞谋而夜告瓒。瓒时部曲放散在外，仓卒自惧不免，乃掘东城欲走。虞兵不习战，又爱人庐舍，敕不听焚烧，急攻围不下。瓒乃简募锐士数百人，因风纵火，直冲突之。虞遂大败，与官属北奔居庸县。◎《通鉴揖览》曰：虞号为宽厚，而军无部伍，其惜民庐舍，戒无伤余人，皆適足自贻伊戚，宋襄、建文胥用是致乱者。然史称瓒居蓟南小城，与虞相去不远，又何至兴十万之师乎？记载失实，比比然矣。◎《郡国志》：幽州上谷郡居庸。◎胡峤曰：自幽州西北入居庸关。◎宋祁曰：唐妫州怀戎县东南五十里有居庸塞，东连卢龙碣石，西属太行常山，实天下之险。◎《一统志》：居庸故城，今直隶宣化府延庆州东。居庸关，今昌平州西北，去延庆州五十里。</span>
瓒攻拔居庸，生获虞，执虞还蓟。会卓死，天子遣使者段训增虞邑，督六州；瓒迁前将军，封易侯。瓒诬虞欲称尊号，胁训斩虞。
<span class="c1">◎范《书·虞传》：虞以恩厚得众，怀被北州，百姓流旧，莫不痛惜焉。初，虞以俭素为操。及遇害，瓒兵搜其内，而妻妾服罗纨，盛绮饰，时人以此疑之。◎柳从辰曰：范史著一“搜”字，明其为瓒奸谋也。瓒败虞俭德，豫藏罗绮，使兵搜之。若妻妾果服罗绮，人必夙有见闻，不待搜而始知也。◎范晔论曰：刘虞守道慕名，以忠厚自牧。美哉乎，季汉之名宗子也！若虞、瓒无间，同情共力，纠人完聚，稸保燕、蓟之饶，缮兵昭武，以临群雄之隙，舍诸天运，征乎人文，则古之休烈，何远之有！</span>
<span class="c1">◎《魏氏春秋》曰：初，刘虞和辑戎狄，瓒以胡夷难御，当因不宾而讨之，今加财赏，必益轻汉，效一时之名，非久长深虑。故虞所赏赐，瓒辄钞夺。虞数请会，称疾不往。至是战败，虞欲讨之，告东曹掾右北平人魏攸。攸曰：“今天下引领，以公为归，谋臣爪牙，不可无也。瓒，文武才力足恃，虽有小恶，固宜容忍。”乃止。后一年，攸病死。虞又与官属议，密令众袭瓒。瓒部曲放散在外，自惧败，掘东城门欲走。虞兵无部伍，不习战，又爱民屋，敕令勿烧。故瓒得放火，因以精锐冲突。虞众大溃，奔居庸城。瓒攻及家属以还，
<span class="c2">◎赵一清曰：○“攻”下有脱文。○范《书·虞传》：瓒追攻之三日，城陷，遂执虞并妻子还蓟，犹使领州文书。</span>
杀害州府，衣冠善士殆尽。◎《典略》曰：瓒曝虞于市而祝曰：“若应为天子者，天当降雨救之。”时盛暑，
<span class="c2">◎何焯云：北宋本“暑”下有“热”字。
<span class="c3">吴金华以“暑热”连文为正，说详彼。</span>
</span>
竟日不雨，遂杀虞。◎《英雄记》曰：虞之见杀，故常山相孙瑾、掾张逸、张瓒等忠义愤发，相与就虞，骂瓒极口，然后同死。
<span class="c2">◎范《书·虞传》：瓒传虞首京师，故吏尾敦于路劫虞首归葬之。◎章怀注：尾敦，姓名。◎孙愐云：《史记》有尾生。</span>
</span>
瓒上训为幽州刺史。瓒遂骄矜，记过忘善，多所贼害。
<span class="c1">◎范《书·瓒传》：瓒恃其才力，不恤百姓，记过忘善，睚眦必报，州里善士名在其右者，必以法害之。常言“衣冠皆自以职分富贵，不谢人惠。”故所宠爱，类多商贩庸儿。所在侵暴，百姓怨之。</span>
<span class="c1">◎《英雄记》曰：瓒统内外，衣冠子弟有才秀者，必抑使困在穷苦之地。
<span class="c2">宋本“才”作“材”，“使困”作“困使”。</span>
或问其故，答曰：“今取衣冠家子弟及善士富贵之，皆自以为职当得之，不谢人善也。”所宠遇骄恣者，类多庸兒，若故卜数师刘纬台、
<span class="c2">毛本“卜”误作“十”。</span>
贩缯李移子、贾人乐何当等三人，与之定兄弟之誓，自号为伯，三人者为仲、叔、季，
<span class="c2">◎官本《考证》云：北宋本“三人”上多一“谓”字。</span>
富皆巨亿，或取其女以配己子，常称古者曲周、灌婴之属以譬也。
<span class="c2">◎《史记·骊商传》：曲周侯郦商者，高阳人。◎又《灌婴传》：颍阴侯灌婴者，睢阳人贩缯者也。
<span class="c3">《前书·叙传下》“颍阴商贩，曲周庸夫”，故刘纬台三人以此为称。</span>
</span>
</span>
虞从事渔阳鲜于辅、
<span class="c1">◎鲜于辅，事见《武纪》建安十年。◎胡三省曰：○《姓谱》：鲜于，子姓，周武王封箕子于朝鲜，支子仲食采于于，因以鲜于为氏。</span>
齐周、骑都尉鲜于银等，率州兵
<span class="c1">幽州兵也。</span>
欲报瓒，
<span class="c1">◎《田畴传》：畴至长安致命，诏拜骑都尉，固辞不受。得报，驰还。未至，虞为瓒害。畴谒祭虞墓，陈发章表，哭泣而去。◎案：畴号称义士，誓报君仇，当时同行之鲜于银兴兵报瓒，何以未闻畴亦与谋？袁绍、刘和、鲜于辅等连兵击瓒，乌桓峭王亦感虞恩德，率种人及鲜卑与麴义合兵。袁绍数遣使招畴，授将军印。畴之于虞有知己之感，何以始终未尝一报？裴松之谓畴之举止进退无当，岂其然邪？抑志在报乌桓，建异日卢龙之策邪？◎又按：鲜于银一作从事，一作骑都尉，互异。
<span class="c2">◎余按：盖银初为从事，与田畴共诣长安，并拜骑都尉，畴不受而银领之，故有此异。</span>
</span>
以燕国阎柔
<span class="c1">◎惠栋曰：○《乌桓传》云：柔少没乌桓、鲜卑中，为其种人所归信。○燕国，后汉广阳也。◎弼按：柔，事见本志《乌丸传》。</span>
素有恩信，共推柔为乌丸司马。
<span class="c1">◎惠栋曰：应劭《汉官议》云：护乌丸校尉有司马三人，秩六百石。</span>
柔招诱乌丸、鲜卑，得胡、汉数万人，与瓒所置渔阳太守邹丹战于潞北，
<span class="c1">◎黄山曰：○胡注：潞县属渔阳郡。○袁《纪》 “潞”作“蒯”，非。蒯乡属河南。</span>
大破之，斩丹。袁绍又遣麹义及虞子和，将兵与辅合击瓒。瓒军数败，乃走还易京固守。
<span class="c1">◎《水经·鲍丘水注》：鲍丘水又西南流，公孙瓒既害刘虞，乌丸思刘氏之德，迎其子和，合众十万，破瓒于是水之上，斩首一万。◎范《书·瓒传》：乌桓峭王感虞恩德，率种人及鲜卑七千余骑，共鲜于辅南迎虞子和，与袁绍将麹义合兵十万共攻瓒。兴平二年，破瓒于鲍丘，斩首二万余级。瓒遂保易京，开置屯田，稍得自支。相持岁余，麹义军粮尽，士卒饥困，余众数千人退走。瓒徼破之，尽得其车重。◎章怀注：鲍丘，水名也，又名路水。在今幽州渔阳县。◎又云：鲍丘水出北塞中，南流经九庄岭东，俗谓之大榆河。又东南经渔阳县故城东，是瓒之战处，见《水经注》。◎《寰宇记》：幽州潞县，以水字县。◎《州志》：今通州东。◎谢鍾英曰：破瓒处在今通州南。◎赵一清曰：○《方舆纪要》卷十三：麴义垒在河间县东城镇北十四里。</span>
<span class="c1">◎《英雄记》曰：先是有童谣曰：“燕南垂，赵北际，中央不合大如砺，惟有此中可避世。”瓒以易当之，乃筑京固守。
<span class="c2">◎《水经·湿馀水注》：湿馀水东流，易荆水注（云）〈之〉。公孙瓒之败于鲍丘也，走保易荆，疑阻此水也。◎聚珍本《水经注》案语：瓒走保易京，在今雄县界，非易荆水也，此误引。◎章怀注：○《前书》易县属涿郡。○《续汉志》曰：属河间。○瓒所居易京，故城在今幽州归义县南十八里。◎胡三省曰：易县，前汉属涿郡，后汉省。◎殆误。◎《一统志》：今保定府雄县西北。</span>
瓒别将有为敌所围，义不救也。其言曰：“救一人，使后将恃救不力战；今不救此，后将当念在自勉。”是以袁绍始北击之时，瓒南界上别营自度守则不能自固，又知必不见救，是以或自杀其将帅，或为绍兵所破，遂令绍军径至其门。
<span class="c2">◎胡三省曰：易京之门也。</span>
◎臣松之以为：童谣之言，无不皆验；至如此记，似若无征。谣言之作，盖令瓒终始保易，无事远略。而瓒因破黄巾之威，意志张远，遂置三州刺史，图灭袁氏，所以致败也。</span>
为围堑十重，于堑里筑京，
<span class="c1">◎章怀注：○公孙瓒频失利，乃临易河筑京以自固，故号易京。其城三重，周回六里。今内城中有土京，在幽州归义县南。○《尔雅》曰：绝高谓之京，〖《尔雅》 “谓”作“为”。〗非人为之丘。◎弼按：本传瓒于大城东南筑小城，乃蓟城之京，此则易城之京。</span>
皆高五六丈，为楼其上；中堑为京，特高十丈，自居焉，
<span class="c1">◎《水经·易水注》：瓒自蓟徙临易水，谓之易京城，在易城西四五里。赵建武四年，石虎自辽西南达易京，以京障至固，令二万人废壤之。今者城壁夷平，其楼基尚存，犹高一匹余。基上有井，世名易京楼，即瓒所保也。故瓒与子书云：“袁氏之攻，状若鬼神，冲梯舞于楼上，鼓角鸣于地中。”即此楼也。</span>
积谷三百万斛。
<span class="c1">◎《英雄记》曰：瓒诸将家家各作高楼，楼以千计。瓒作铁门，居楼上，屏去左右，婢妾侍侧，汲上文书。
<span class="c2">◎毛本“汲上”误作“汲土”。◎胡三省曰：以绳索引之而上，若汲水然。◎范《书·瓒传》：瓒虑有非常，乃居于高京，以铁为门。斥去左右，男人七岁以上不得入易门。专侍姬妾，其文簿书记皆汲而上之。令妇人习为大言声，〖《通鉴》引此无“言”字。〗使闻数百步，〖◎胡注，闻，音问。〗以传宣教令。疏远宾客，无所亲信，故谋臣猛将，稍有乖散。自此之后，希复攻战。</span>
</span>
瓒曰：“昔谓天下事可指麾而定，
<span class="c1">◎范《书·瓒传》：瓒曰：“昔我驱畔胡于塞表，扫黄巾于孟津，当此之时，谓天下指麾可定。”◎章怀注引《九州春秋》曰：瓒曰：“始天下兵起，我谓唾手而决。”</span>
今日视之，非我所决，不如休兵，力田畜谷。兵法，百楼不攻。今吾楼橹千重，
<span class="c1">◎范《书》作“今吾诸营，楼樐千里”。◎章怀注：○樐，即“橹”字，见《说文》。○《释名》曰：橹，露也，上无覆室。◎梁章钜曰：“兵法，百楼不攻”，语不知出处。沈钦韩引《墨子·备城门》“百步一木楼，二百步一大楼”语为证，亦为确。◎周寿昌曰：《太平御览·兵部》引《九州春秋》作 “今吾诸营楼樐千里”，不作“千重”。</span>
食尽此谷，足知天下之事矣。”欲以此弊绍。绍遣将攻之，连年不能拔。
<span class="c1">◎《汉晋春秋》曰：袁绍与瓒书曰：“孤与足下，既有前盟旧要，申以讨乱之誓，爱过夷、叔，分著丹青，谓为旅力同仇，
<span class="c2">宋本“旅”作“流”，元本“同”作“司”，均误。</span>
足踵齐、晋，故解印释绂，以北带南，分割膏腴，以奉执事，
<span class="c2">谓以渤海印绶授瓒弟范也。</span>
此非孤赤情之明验邪？岂寤足下弃烈士之高义，寻祸亡之险踪，辄而改虑，
<span class="c2">辄，宋本作“辍”。</span>
以好易怨，盗遣士马，犯暴豫州。
<span class="c2">谓攻周昂也。案，本传攻昂在先，授范印绶在后。</span>
始闻甲卒在南，亲临战阵，惧于飞矢迸流，狂刃横集，以重足下之祸，徒增孤子之咎衅也，
<span class="c2">◎何焯校：“子”字宜删。</span>
故为荐书恳恻，冀可改悔。而足下超然自逸，矜其威诈，谓天罔可吞，豪雄可灭，果令贵弟殒于锋刃之端。斯言犹在于耳，而足下曾不寻讨祸源，克心罪己，苟欲逞其无疆之怒，不顾逆顺之津，匿怨害民，聘于余躬。遂跃马控弦，
<span class="c2">◎官本《考证》云：控弦，一作“横弦”。</span>
处我疆土，
<span class="c2">◎何焯曰：疆土，宋本作“祗上”，北雍本作“疆上”。</span>
毒徧生民，
<span class="c2">冯本“徧”作“偏”，误。</span>
辜延白骨。孤辞不获已，以登界桥之役。是时足下兵气霆震，骏马电发；仆师徒肇合，
<span class="c2">◎《尔雅》：肇，始也。</span>
机械不严，强弱殊科，众寡异论，假天之助，小战大克，
<span class="c2">小战，局本误作“小爇”，各本皆不误。</span>
遂陵蹑奔背，因垒馆谷，此非天威棐谌，
<span class="c2">◎《诗·大雅·荡篇》：天生烝民，其命匪谌。◎《毛传》云：谌，诚也。</span>
福丰有礼之符表乎？足下志犹未厌，乃复纠合余烬，率我蛑贼，以焚爇渤海。孤又不获宁，用及龙河之师。
<span class="c2">◎赵一清曰：○龙河，即龙湊也。○胡注：龙湊，地名，盖河津。详味绍书，龙凑宜在勃海界。又袁谭军龙湊，曹操攻之，拔平原，走保南皮，盖在平原界也。◎谢鍾英曰：当在今平原县南。《一统志》谓在德州北，非也。</span>
羸兵前诱，大军未济，而足下胆破众散，不鼓而败，兵众扰乱，君臣并奔。此又足下之为，非孤之咎也。自此以后，祸隙弥深，孤之师旅，不胜其忿，遂至积尸为京，头颅满野，愍彼无辜，未尝不慨然失涕也。后比得足下书，辞意婉约，有改往脩来之言。
<span class="c2">◎何焯曰：此指赵岐和解时言。</span>
仆既欣于旧好克复，且愍兆民之不宁，每辄引师南驾，以顺简书。弗盈一时，而北边羽檄之文，未尝不至。孤是用痛心疾首，靡所错情。夫处三军之帅，当列将之任，宜令怒如严霜，喜如时雨，臧否好恶，坦然可观。而足下二三其德，强弱易谋，急则曲躬，缓则放逸，行无定端，言无质要，为壮士者固若此乎！既乃残杀老弱，幽土愤怨，
<span class="c2">宋本“土”作“士”。</span>
众叛亲离，孑然无党。又乌丸、濊貊，皆与足下同州，
<span class="c2">宋本无“与”字。</span>
仆与之殊俗，各奋迅激怒，争为锋锐；又东西鲜卑，举踵来附。此非孤德所能招，乃足下驱而致之也。夫当荒危之世，处干戈之险，内违同盟之誓，外失戎狄之心，兵兴州壤，祸发萧墙，将以定霸，不亦难乎！前以西山陆梁，出兵平讨，会麹义余残，畏诛逃命，
<span class="c2">◎本志《绍传》裴注引《英雄记》曰：麹义后恃功而骄恣，绍乃杀之。</span>
故遂住大军，分兵扑荡，此兵孤之前行，乃界桥搴旗拔垒，先登制敌者也。始闻足下镌金纡紫，命以元帅，谓当因兹奋发，以报孟明之耻，是故战夫引领，竦望旌旆，怪遂含光匿影，寂尔无闻，卒臻屠灭，相为惜之。夫有平天下之怒，希长世之功，权御师徒，带养戎马，叛者无讨，服者不收，威怀并丧，何以立名？今旧京克复，天罔云补，罪人斯亡，忠幹翼化，华夏俨然，望于穆之作，将戢干戈，放散牛马，足下独何守区区之土，保军内之广，甘恶名以速朽，亡令德之久长？壮而筹之，非良策也。宜释憾除嫌，敦我旧好。若斯言之玷，皇天是闻。”瓒不答，而增脩戎备。谓关靖曰：“当今四方虎争，无有能坐吾城下相守经年者明矣。袁本初其若我何！”</span>
建安四年，
<span class="c1">◎范《书·瓒传》攻瓒在三年，瓒败亡在四年。◎沈家本曰：此承祚力求简严，不复分叙也。</span>
绍悉军围之。瓒遣子求救于黑山贼，
<span class="c1">◎胡三省曰：黑山贼诸帅张燕等也。</span>
复欲自将突骑直出，傍西南山，
<span class="c1">◎赵一清曰：“南”字衍。西山，谓太行山，《张燕传》所云“常山、赵郡、中山、上党河北诸山谷皆相通”，是也。◎弼按：范《书·瓒传》及《通鉴》皆云“出傍西山”，无 “南”字。◎胡注：自易京西抵故安阎乡以西，诸山连接中山之界，山谷深广，皆黑山诸贼所依阻也。◎谢鍾英曰：今雄县迤西北至紫荆关，皆西山也。</span>
拥黑山之众，陆梁冀州，
<span class="c1">◎扬雄《甘泉赋》“飞蒙茸而走陆梁”注：陆梁，乱走貌。◎《通鉴》作“侵掠冀州”。</span>
横断绍后。长史关靖说瓒曰：“今将军将士，皆已土崩瓦解，其所以能相守持者，顾恋其居处老小，以将军为主耳。将军坚守旷日，袁绍要当自退；自退之后，四方之众必复可合也。若将军今舍之而去，
<span class="c1">范《书·瓒传》“去”作“出”。</span>
军无镇重，易京之危，可立待也。将军失本，孤在草野，何所成邪！”瓒遂止不出。
<span class="c1">◎范《书·瓒传》：绍渐相攻逼，瓒众日蹙，乃筑三重营以自固。</span>
<span class="c1">◎《英雄记》曰：关靖字士起，太原人。本酷吏也，谄而无大谋，特为瓒所信幸。</span>
救至，欲内外击绍。遣人与子书，刻期兵至，举火为应。
<span class="c1">◎《典略》曰：瓒遣行人文则赍书告子续曰：“袁氏之攻，似若神鬼，鼓角鸣于地中，梯冲舞吾楼上。日穷月蹴，无所聊赖。汝当碎首于张燕，速致轻骑，到者当起烽火于北，吾当从内出。不然，吾亡之后，天下虽广，汝欲求安足之地，其可得乎！”◎《献帝春秋》曰：瓒梦蓟城崩，知必败，乃遣间使与续书。绍候者得之，使陈琳更其书曰：“盖闻在昔衰周之世，僵户流血，以为不然，岂意今日身当其冲！”◎其余语与《典略》所载同。
<span class="c2">◎范《书·瓒传》：建安四年春，黑山贼帅张燕与续率兵十万，三道来救瓒。未及至，瓒乃密使行人赍书告续曰：“昔周末丧乱，僵尸蔽地，以意而推，犹为否也。不图今日亲当其锋。袁氏之攻，状若鬼神，梯冲舞吾楼上，鼓角鸣于地中，日穷月急，不遑启处，鸟厄归人，滀水陵高，汝当碎首于张燕，驰骤以告急。父子天性，不言而动。且厉五千铁骑于北隰之中，起火为应，吾当自内出，奋扬威武，决命于斯。不然，吾亡之后，天下虽广，不容汝足矣。”◎章怀注：○《献帝春秋》：候者得书，绍使陈琳易其辞，即此书。◎何焯云：更其书者，所以谲瓒。“在昔衰周”二十四字，《后汉书》即作瓒与续书发端者，近之，非琳所更也。◎梁章钜曰：“陈琳更”下当有脱文，“在昔衰周”二十四字无关要害，《后汉书》作瓒与续书发端语者，近之，非陈琳所更也。后言“绍候者得其书，如期举火，瓒以为救兵至，遂出欲战。绍设伏击，大破之”，则绍所更书，必使续缓进之计，以遟其期也。◎沈家本曰：瓒书不传，所传琳所更书。此注“陈琳更”下未必有夺文，且瓒与字刻期，书中必有刻期月日，而此书无之，则非瓒之原书，尤为显然。</span>
</span>
绍候者得其书，如期举火。瓒以为救兵至，遂出欲战。绍设伏击，大破之，复还守。绍为地道，突坏其楼，稍至中京。
<span class="c1">◎胡三省曰：易之中京，瓒所居也。</span>
<span class="c1">◎《英雄记》曰：袁绍分部攻者
<span class="c2">◎何焯曰：分部，当做“部分”。
<span class="c3">吴金华以“分部”与“部分”同义，均为部署之谓。</span>
</span>
掘地为道，穿穴其楼下，稍稍施木柱之，度足达半，便烧所施之柱，楼辄倾倒。</span>
瓒自知必败，尽杀其妻子，乃自杀。
<span class="c1">◎范《书·瓒传》：绍候得其书，如期举火。瓒以为救至，遂便出战。绍设伏，瓒遂大败，复还保中小城。自计必无全，乃悉缢其姊妹妻子，然后引火自焚。绍兵趣登台斩之。续为屠各所杀。田楷与袁绍战，死。</span>
<span class="c1">◎《汉晋春秋》曰：关靖曰：“吾闻君子陷人于危，必同其难，岂可独生乎！”乃策马赴绍军而死。
<span class="c2">◎范《书·瓒传》：关靖见瓒败，叹恨曰：“前若不止将军自行，未必不济。”◎胡三省曰：公孙瓒之计与陈宫之计一也。陈宫之计吕布不能用，公孙瓒之计关靖止之，是知不惟决计之难，赞决者亦难也。◎黄山曰：瓒、布垂败，众叛亲离，守且不能，尚安能战？况瓒非绍敌，布尤非操敌，弃城出战，败或可以逃死于一时，欲恃苟且之谋，以徼行险之幸，则瓒出而将士必送款于绍，以求全其老小，易京立危，直如关靖所料耳。布出而操以兵缀布，与之战仍决水以灌城，陈宫又岂能支乎？</span>
绍悉送其首于许。
<span class="c2">瓒，诏书所购，故送其首。</span>
</span>

6. <span id="卷八·魏书八·二公孙陶四张传第八-公孙瓒-6"></span>
鲜于辅将其众奉王命。
<span class="c1">吴金华据百衲本并袁《纪》，疑“将”应作“持”。</span>
<span class="c1">◎《田豫传》：瓒败，辅为国人所推，行太守事，以豫为长史。豫谓辅：“宜速归命。”辅从其计。◎胡三省曰：辅既斩邹丹，遂领渔阳太守。</span>
以辅为建忠将军，督幽州六郡。太祖与袁绍相拒于官渡，阎柔遣使诣太祖受事，迁护乌丸校尉。而辅身诣太祖，拜左度辽将军，
<span class="c1">◎《通鉴》：操以辅为右度辽将军，还镇幽土。◎胡三省曰：当是时幽州为绍所统，与许隔远，而柔、辅已归心于操矣。汉度辽将军始于范明友，中兴之后置度辽将军以护南匈奴，屯于西河。今使鲜于辅还镇幽土，故以为右度辽將軍。自中國而北向，以西河为左，幽土为右也。</span>
封亭侯，
<span class="c1">◎范《书》作“封都亭侯”。◎潘眉曰：鲜于辅封南昌亭侯，见《魏公卿上尊号奏碑》。武帝十八年《纪》注作“昌乡亭侯”，误。</span>
遣还镇抚本州。
<span class="c1">◎《魏略》曰：辅从太祖于官渡。袁绍破走，太祖喜，顾谓辅曰：“如前岁本初送公孙瓒头来，孤自视忽然耳，而今克之。此既天意，亦二三子之力。”</span>
太祖破南皮，柔将部曲及鲜卑献名马以奉军，从征三郡乌丸，以功封关内侯。
<span class="c1">◎范《书·瓒传》：阎柔将部曲从曹操击乌桓，拜护乌桓校尉。</span>
<span class="c1">◎《魏略》曰：太祖甚爱阎柔，每谓之曰：“我视卿如子，亦欲卿视我如父也。”柔由此自托于五官将，如兄弟。</span>
辅亦率其众从。文帝践阼，拜辅虎牙将军，
<span class="c1">◎潘眉曰：据《公卿上尊号奏》称“虎牙将军南昌亭侯臣辅”，辅在延康中已为虎牙将军，《传》误。◎弼按：《武纪》建安十八年注，辅为建忠将军。</span>
柔度辽将军，皆进封县侯。位特进。

## 陶谦

1. <span id="卷八·魏书八·二公孙陶四张传第八-陶谦-1"></span>
陶谦字恭祖，丹杨人。
<span class="c1">◎李贤曰：丹阳郡丹阳县人也。◎《郡国志》：扬州丹阳郡丹阳。◎《一统志》：丹阳故城，今安徽太平府当涂县。秦始皇三十七年东巡，由丹阳至钱塘。《晋志》作“丹杨”，以山多赤柳，故名。汉仍为丹阳县，以属丹阳郡，亦曰小丹阳。后汉建安初，吕范从孙策渡江，下小丹阳。案，此吴地之丹阳也。汉置丹阳郡于宛陵，而此为丹阳县，因有小丹阳之名。吴移丹阳郡治建业，相沿至陈无改。若楚始封之丹阳一在枝江，一在秭归，与此相距数千里。班《志》于丹阳注为熊绎所封，而陈宣帝诏亦曰“迩熊绎之遗封”，误矣。◎王先谦曰：○《楚世家》：熊绎居丹阳。○徐广注：丹阳，在南郡枝江县。○《江水注》亦以班志为非。○王鸣盛曰：《左传》“荜路蓝缕以启山林”，《宣十二年》文，指若敖、蚡冒言；又“僻在荆山，荜路蓝缕，跋涉山林”，《昭十二年》文，则指熊绎言。郦氏引此驳班，似也。但楚境大矣，即使蓝缕启山在荆州，熊绎始封何妨在扬州丹扬？周成王时吴尚微甚，其地狭小，僻在苏松一隅，何知丹扬郡之丹阳必在吴境、非楚境呼？《汉书·地理志》后总论一段，以丹阳为吴分，此班氏就晚周之吴境言之耳，其实丹阳未必吴始封即得也。○先谦案：王说是也。陈宣帝诏云“龙山南指，牛渚北临，迩熊绎之遗封，对全琮之旧垒”，即本班《志》为文。《吴录》载张纮言于孙权曰“秣陵，楚武王所置，名为金陵”，是春秋之初，江南犹为楚境，庆封在朱方，今之丹徒，以距楚疆不远，灵王故能伐而取之。伍子胥潜行入吴，乞食投金于溧阳境内，则溧阳在平王时为吴边邑，可见江南乃楚国累世经营之地，始封在此，未必定非。世代绵远，载籍阙如，徐广之言，亦无确证，似不若班、张近古，闻见较有可凭也。◎胡玉缙曰：○宋翔凤《过庭录》有《楚鬻熊居丹阳武王徙郢考》，以为鬻熊先封丹水之阳，熊绎始迁荆山之麓，其文甚辨，不主《汉志》之说。○宋祁曰：丹扬，当作“丹阳”。○王鸣盛曰：扬字从手，其属县丹阳则从  。○而南监本具作阳,《晋志》或作“扬”，或作“阳”，而属县则作“杨”，且注云“丹杨山多赤柳，在西”，然则县名从木甚明。而郡亦当以此得名，凡从手则从，皆传写误也。◎沈家本曰：两汉书“阳”、“扬”、“杨”错见，未知孰是。◎弼按：《水经·江水注》所云熊绎始封之丹阳，在南阳丹水之阳，应从。若丹杨县之杨，应从《晋志》作“杨”。◎顾祖禹曰：丹阳城在江宁府西南五十里，两汉为丹阳县，属丹阳郡。隋开皇九年，废入溧水县，俗谓之小丹阳，对丹阳郡而言也。◎《通志》：今太平府当涂县东少北五十里丹阳镇，与江亭县接界。◎钱大昭曰：郡县兼书，史之例也。志于魏陶谦、张杨、徐奕、仓慈、吕虔、杜夔、朱建平、周宣、管辂，蜀张飞、黄忠、庞统、孙乾、简雍、伊籍、陈震、吕乂、彭羕、李严、刘琰、魏延、杨仪、王连、许慈，吴张紘、严畯、刘惇、赵达、濮阳兴、王蕃，皆书郡不属县，此例之未密也。</span>
<span class="c1">◎《吴书》曰：谦父，故馀姚长。
<span class="c2">◎《郡国志》：扬州会稽郡馀姚。◎《一统志》：馀姚故城，今浙江绍兴府馀姚县治。◎详见《吴志·孙策传》注引《吴录》。</span>
谦少孤，始以不羁闻于县中。年十四，犹缀帛为幡，
<span class="c2">◎《说文》：幡，书儿拭觚布也。</span>
乘竹马而戏，
<span class="c2">◎《后汉书·郭汲传》：童儿数百，各骑竹马迎拜。◎《博物志》小儿七岁曰竹马之戏。</span>
邑中儿僮
<span class="c2">冯本作“童”。</span>
皆随之。故苍梧太守同县甘公
<span class="c2">◎《郡国志》：交州苍梧郡治广信。◎《汉官》曰：刺史治。◎《一统志》：广信故城，今广西梧州府苍梧县治。</span>
出遇之涂，
<span class="c2">章怀注引此无“凃”字。又无下“住车”二字。</span>
见其容貌，异而呼之，住车与语，甚悦，因许妻以女。甘公夫人闻之，怒曰：“妾闻陶家儿敖戏无度，如何以女许之？”
<span class="c2">◎章怀注作“甘夫人怒曰”，无“妾闻”二字，“如何”作“于何”。</span>
公曰：“彼有奇表，长必大成。”遂妻之。
<span class="c2">章怀注“妻”作“与”。</span>
</span>
少好学，为诸生，仕州邵，举茂才，除卢令，
<span class="c1">◎《郡国志》：兖州济北国治卢。◎《一统志》：今山东济南府长清县南二十五里。◎互见《武纪》初平元年。◎赵一清引《汉书·地理志》 “城阳国有虑县，即卢县”，其说误，不采。◎钱大昭曰：《志》“除卢令”，注引《吴书》作 “舒令”，考张子布哀辞云“令舒及卢，遗爱于民”，是谦于二县并为令也。</span>
<span class="c1">◎《吴书》曰：谦性刚直，有大节，少察孝廉，拜尚书郎，除舒令。
<span class="c2">◎《郡国志》扬州庐江郡治舒。◎互见《武纪》建安四年。◎胡三省曰：舒在魏、吴境上，弃而不耕，去舒口甚近。◎《一统志》：故城，今庐江府庐江县西。</span>
郡守张磐，
<span class="c2">◎潘眉曰：郡守，庐江太守也。◎惠栋曰：磐字子石，丹杨人，见《度尚传》。</span>
同郡先辈，与谦父友，意殊亲之，而谦耻为之屈。与众还城，因以公事进见，坐罢，磐常私还入，与谦饮宴，或拒不为留。常以舞属谦，谦不为起，固强之；及舞，又不转。
<span class="c2">◎《御览·五百七十四》引作“乃舞，舞不转”。章怀注引此作“乃舞，舞又不转”。◎刘家立曰：《日知录·九》引此文亦同。◎赵一清曰：○《宋书·乐志》：前世乐饮，酒酣，必起自舞。魏、晋以来尤重以舞相属，所属者代起舞，犹若饮酒以代杯相属也。◎梁章钜曰：○沈钦韩云：《通典·乐五》云：“前代宴乐必舞，魏晋以来尤重以舞相属，谢安以属桓嗣是也。”○案：《后汉书·蔡邕传》：“徙朔方赦还，太守王智饯之，起舞属邕，邕不为报，智衔之。”是宾主欢洽之常态也。《淮南·齐俗训》：“古者歌乐而无转。”又《修务训》：“今鼓舞者，绕身若环。”此所谓转也。《汉书》注：“长沙定王来朝，有诏称寿歌舞。定王但张袖小举手，左右笑其拙。上怪问之，对曰：‘臣国小地狭，不足回旋。’”是则舞故不转以示意，与此事正同也。</span>
磐曰：“不当转邪？”曰：“不可转，转则胜人。”由是不乐，卒以构隙。谦在官清白，无以纠举，祠灵星，
<span class="c2">◎《续汉志·祭祀志》：高帝令天下立灵星祠，以后稷配。</span>
有赢钱五百，欲以臧之。
<span class="c2">◎潘眉曰：《六书正讹》：吏受赇曰臧。《汉书》凡“贓”字并作“臧”。◎何焯曰：“臧”下疑有“劾”字。</span>
谦委官而去。</span>
迁幽州剌史，征拜议郎，参车骑将军张温军事，西讨韩遂。
<span class="c1">◎范《书·谦传》：四迁为军骑将军张温司马，西讨边章。◎钱大昭曰：四迁，谓：举茂才、除卢令、迁幽州刺史、征拜议郎参车骑将军张温事也。</span>
<span class="c1">◎《吴书》曰：会西羌寇边，皇甫嵩为征西将军，表请武将。召拜谦扬武都尉，与嵩征羌，大破之。后边章、韩遂为乱，司空张温衔命征讨，又请谦为参军事，
<span class="c2">◎范《书·皇甫嵩传》：董卓被诛，以嵩为征西将军，又迁车骑将军。其年秋，拜太尉。◎《献帝纪》：初平三年四月，诛董卓。五月，征西将军皇甫嵩为车骑将军。◎是皇甫嵩为征西将军，献帝初平三年事也。◎又按，《灵帝纪》：中平元年四月，大司农张温为司空。十一月，北宫伯玉以金城人边章、韩遂为军帅，攻杀护羌校尉伶徵、金城太守陈懿。二年八月，以司空张温为车骑将军，讨北宫伯玉。三年，以车骑将军张温为太尉。四年四月，太尉张温免。◎《献帝纪》：初平二年十月，董卓杀卫尉张温。◎是张温为司空、为车骑将军，灵帝中平元、二年事也。《吴书》以皇甫嵩为征西将军召谦拜都尉在前，以司空张温请谦参军事在后，则事实前后颠倒矣。张温，事又见《董卓传》。◎沈家本曰：○范《书·灵纪》：中平元年，湟中义从胡北宫伯玉与先零叛，以金城人边章、韩遂为帅。二年，北宫伯玉寇三辅，遣左车骑将军皇甫嵩讨之，不克。秋七月，左车骑将军皇甫嵩免。八月，以司空张温为车骑将军，讨北宫伯玉。○《嵩传》：会边章、韩遂作乱陇右。明年春，诏嵩回镇长安，章等遂复入寇三辅，使嵩因讨之。然则嵩、温所讨者并是章、遂等，非二时二事。《吴书》分为二，疑误。又嵩时为左车骑将军，非征西将军也。嵩为征西将军在董卓被诛之后，此亦误。</span>
接遇甚厚，而谦轻其行事，心怀不服。及军罢还，百寮高会，温属谦行酒，谦众辱温。温怒，徙谦于边。或说温曰：“陶恭祖本以材略见重于公，一朝以醉饮过失，不蒙容贷，远弃不毛，厚德不终，四方人士安所归望！不如释憾除恨，克复初分，于以远闻德美。”温然其言，乃追还谦。谦至，或人谓谦曰：
<span class="c2">冯本“人”作“又”。</span>
“足下轻辱三公，罪自己作，今蒙释宥，德莫厚矣；宜降志卑辞以谢之。”谦曰：“诺。”又谓温曰：“陶恭祖今深自罪责，思在变革。谢天子礼毕，必诣公门。公宜见之，以慰其意。”时温于宫门见谦，谦仰曰：“谦自谢朝廷，岂为公邪？”温曰：“恭祖痴病尚未除邪？”遂为之置酒，待之如初。
<span class="c2">◎何焯曰：汉末争以下士为贤，故恭祖得以行其意也。◎梁章钜曰：恭祖之痴病与元龙之豪气正可作对。</span>
</span>
会徐州黄巾起，以谦为徐州剌史，击黄巾，破走之。董卓之乱，州郡起兵，天子都长安，四方断绝，谦遣使间行致贡献，
<span class="c1">◎范《书·朱雋传》：陶谦以雋名臣，数有战功，可委以大事，乃与诸豪杰共推雋为太师，因移檄牧伯，同讨李傕等，奉迎天子。乃奏记于雋曰：“徐州刺史陶谦、前杨州刺史周乾、琅邪相阴德、东海相刘馗、彭城相汲廉、北海相孔融、沛相袁忠、太山太守应劭、汝南太守徐璆、前九江太守服虔、博士郑玄等，敢言之行车骑将军河南尹莫府：国家既遭董卓，重以李傕、郭汜之祸，幼主劫执，忠良残敝，长安隔绝，不知吉凶。是以临官尹人，搢绅有识，莫不忧惧，以为自非明哲雄霸之士，曷能克济祸乱！自起兵已来，于兹三年，州郡转相顾望，未有奋击之功，而互争私变，更相疑惑。谦等并共谘诹，议消国难。佥曰：‘将军君侯，既文且武，应运而出，凡百君子，靡不颙颙。’故相率厉，简选精悍，堪能深入，直指咸阳，多持资粮，足支半岁，谨同心腹，委之元帅。”会李傕用太尉周忠、尚书贾诩策，征雋入朝。军吏皆惮入关，欲应陶谦等。雋曰：“以君召臣，义不俟驾，况天子诏乎！且傕、汜小竖，樊稠庸儿，无他远略，又势力相敌，变难必作。吾乘其间，大事可济。”遂辞谦议而就傕征，复为太仆，谦等遂罢。◎《通鉴辑览》曰：雋与皇甫嵩同著威名，乃俱就逆贼之征，而雋较嵩尤陋，观其对诸将方谓“庸儿小竖，变乱可乘”，乃反为劫质，大言不惭，莫甚于此。◎本志《王朗传》：朗为徐州治中，与别驾赵昱说刺史陶谦曰：“求诸侯莫如勤王。今天子越在西京，宜遣使奉承王命。”谦乃遣昱奉章至长安。</span>
迁安东将军、徐州牧，封溧阳侯。
<span class="c1">◎《郡国志》：丹阳郡溧阳。◎《一统志》：故城，今江苏镇江府溧阳县西北四十五里。</span>
是时，徐州百姓殷盛，
<span class="c1">◎范《书·谦传》“徐州”作“徐方”。◎胡三省曰：古语多谓州为方，故八州八百谓之方伯。《诗》曰“徐方不庭”，是也。</span>
谷米丰赡，流民多归之。而谦背道任情：广陵太守琊邪赵昱，
<span class="c1">广陵郡，见《武纪》建安十三年注。琅琊国，见《武纪》兴平元年。</span>
徐方名士也，以忠直见疏；
<span class="c1">◎范《书·谦传》：昱字元达，琅琊人，清己嫉恶，潜志好学，虽亲友希得见之。为人耳不邪听，目不妄视。太仆种拂举为方正。◎《许劭传》：劭南到广陵，徐州刺史陶谦礼之甚厚。劭不自安，告其徒曰：“陶恭祖外慕声名，内非真正。待吾虽厚，其势必薄，不如去之。”后谦果捕诸寓士。◎袁弘《纪》：陈留史坚元，陈郡相仲华，逃窜江湖，皆名士也。</span>
<span class="c1">◎谢承《后汉书》曰：昱年十三，母尝病，经涉三月。昱惨戚消瘠，至目不交睫，握粟出卜，祈祷泣血，乡党称其孝。就处士东莞綦毌君受《公羊传》，
<span class="c2">◎《郡国志》：徐州琅邪国东莞。◎《一统志》：东莞故城，今山东沂州府沂水县治。◎范《书·刘表传》“博求儒术，綦母闿、宋衷等”，未知即綦母君否？</span>
兼该群业。至历年潜志，不窥园圃，亲疏希见其面。时入定省父母，须臾即还。高洁廉正，抱礼而立，清英俨恪，莫干其志；旌善以兴化，殚邪以矫俗。
<span class="c2">宋本“殚”作“弹”。
<span class="c3">◎吴金华曰：“弹”字义长。弹，谓纠弹、抨击。</span>
</span>
州郡请召，常称病不应。国相檀谟、陈遵
<span class="c2">琅邪国相也。</span>
共召，不起；
<span class="c2">宋本“共”作“比”。</span>
或兴盛怒，终不回意。举孝廉，除莒长，
<span class="c2">昱为莒长，见《臧洪传》。</span>
宣扬五教，政为国表。会黄巾作乱，陆梁五郡，
<span class="c2">陆梁，注见前《公孙瓒传》。</span>
郡县发兵，以为先办。徐州刺史巴祇表功第一，当受迁赏，昱深以为耻，委官还家。徐州牧陶谦初辟别驾从事，辞疾逊遁。谦重令扬州从事会稽吴范宣旨，昱守意不移；欲威以刑罚，然后乃起。举茂才，迁广陵太守。贼笮融从临淮见讨，迸入郡界，昱将兵拒战，败绩见害。
<span class="c2">◎范《书·谦传》：谦同郡人笮融，聚众数百，往依于谦，谦使督广陵、下邳、彭城运粮，遂断三郡委输。大起浮屠寺，上累金盘，下为重楼，又堂阁周回，可容三千许人，作黄金涂像，依以锦彩。每浴佛，辄多设饮饭，布席于路。其有就食及观者且万余人。及曹操击谦，徐方不安，融乃将男女万口、马三千匹走广陵。广陵太守赵昱待以宾礼。融利广陵资货，遂乘酒酣杀昱。◎何焯曰：此与《魏志》注引谢承《书》互异。</span>
</span>
曹宏等，谗慝小人也，谦亲任之。刑政失和，良善多被其害，由是渐乱。下邳阙宣自称天子，
<span class="c1">◎阙宣，见《武纪》初平四年。◎刘攽曰：范《书·献纪》作“阙宣”。《谦传》作“阎宣”，误。</span>
谦初与合从寇钞，后遂杀宣，并其众。
<span class="c1">◎周寿昌曰：陶谦此传恐多过甚之辞，非实录。谦性刚直，谓过傲则有之，未必至于疏名士而任小人。且既举赵昱茂才、迁广陵太守，何云疏之？其任曹宏，究未闻有显擢。阙宣作乱，谦自应讨而杀，何得云与合寇钞，而复杀宣？后降其军，何得云并其众？魏武不尝降黄巾数十万为青州军邪？盖谦士卒杀曹嵩全家，为所深恨，时载记者多魏臣，不惜诬谦以媚操，故肆诋之如此。观注引《吴书》张昭等哀辞末有云“丧覆失恃，民知困穷。曾不旬日，五郡溃崩”，时谦已死，昭尚何用谄谀？乃其哀且如是，可以考其实矣。</span>

2. <span id="卷八·魏书八·二公孙陶四张传第八-陶谦-2"></span>
初平四年，太祖征谦，攻拔十余城，至彭城
<span class="c1">彭城，见《武纪》建安三年。</span>
大战。谦兵败走，死者万数，泗水为之不流。谦退守郯。
<span class="c1">郯，各本皆作“剡”，局本改作“郯”，范《书》作“郯”，是。郯，东海郡治，又为徐州刺史治，见《武纪》初平四年。</span>
太祖以粮少引军还。
<span class="c1">◎范《书·谦传》：曹操父嵩避难琅琊，时谦别将守阴平，士卒利嵩财宝，遂袭杀之。初平四年，曹操击谦，破彭城傅阳。谦退保郯，操攻之不能克，乃还。过拔取虑、雎陵、夏丘，皆屠之。凡杀男女数十万人，鸡犬无余，泗水为之不流，自是五县城保，无复行迹。初，三辅遭李傕乱，百姓流移依谦者皆歼。◎弼按：○《本志·荀彧传》注引《曹瞒传》云：坑杀男女数万口于泗水，水为不流。○与本传“死者万数”尚不甚悬殊，若如范《书·谦传》云“凡杀男女数十万人”，〖《通鉴》同。〗则多至十倍矣。二者未知孰是。</span>
<span class="c1">◎《吴书》曰：曹公父于泰山被杀，归咎于谦。
<span class="c2">◎曹嵩被杀，事见《武纪》兴平元年注。◎钱大昕曰：按《应劭传》谓“谦素怨嵩子操数击之，乃使轻骑追嵩杀之”，与范《书·谦传》互异。当以《谦传》为正。操欲吞并徐部，文致歉罪，以为出师之名耳。韦曜《吴书》谓“归咎于陶谦”者，得之。</span>
欲伐谦而畏其强，乃表令州郡一时罢兵。
<span class="c2">吴金华依王锳说，以“一时”作“一齐”解，说详彼。</span>
诏曰：“今海内扰攘，州郡起兵，征夫劳瘁，寇难未弭，或将吏不良，因缘讨捕，侵侮黎民，离害者众；风声流闻，震荡城邑，丘墙惧于横暴，贞良化为群恶，此何异乎抱薪救焚，扇火止沸哉！今四民流移，托身他方，携白首于山野，弃稚子于沟壑，顾故乡而哀叹，
<span class="c2">明监本“叹”作“难”，误。</span>
向阡陌而流涕，饥厄困苦，亦曰甚矣。
<span class="c2">宋本“曰”作“已”。</span>
虽悔往者之迷谬，思奉教于今日，然兵连众结，锋镝布野，恐一朝解散，夕见系虏，是以阻兵屯据，欲止而不敢散也。诏书到，其各罢遣甲士，还亲农桑，惟留常员吏以供官署，慰示远近，咸使闻知。”谦被诏，乃上书曰：“臣闻怀远柔服，非德不集；克难平乱，非兵不济。是以涿鹿、阪泉、三苗之野
<span class="c2">各本“阪”作“版”，误。</span>
有五帝之师，有扈、鬼方、商、奄四国有王者之伐，
<span class="c2">◎《史记·五帝本纪》：轩辕脩德整兵，以与炎帝战于阪泉之野，三战而后得其志。蚩尤作乱，不用帝命，于是黄帝乃征师诸侯，与蚩尤战于涿鹿之野，遂禽杀蚩尤，而诸侯咸尊轩辕为天子，代神农氏，是为黄帝。◎又云：三苗在江淮荆州数为乱，舜言于帝，迁三苗于三危。◎《夏本纪》云：有扈氏不服，启伐之，大战于甘，遂灭有扈氏。◎《易·既济》：高宗伐鬼方，三年克之。◎《左传·昭公元年》赵孟曰：“虞有三苗，夏有观扈，商有姺邳，周有徐奄。”</span>
自古在昔，未有不扬威以弭乱，震武以止暴者也。臣前初以黄巾乱治，受策长驱，匪遑启处。虽宪章敕戒，奉宣威灵，敬行天诛，每伐辄克，然妖寇类众，殊不畏死，父兄歼殪，子弟群起，治屯连兵，至今为患。若承命解甲，弱国自虚，释武备以资乱，损官威以益寇，今日兵罢，明日难必至，上忝朝廷宠授之本，下令群凶日月滋蔓，非所以强幹弱枝遏恶止乱之务也。臣虽愚蔽，忠恕不昭，抱恩念报，所不忍行。辄勒部曲，申令警备。出芟强寇，惟力是视，入宣德泽，躬奉职事，冀效微劳，以赎罪负。”又曰：“华夏沸扰，于今未弭，包茅不入，职贡多阙，寤寐忧叹，无日敢宁。诚思贡献必至，荐羞获通，然后销锋解甲，臣之愿也。臣前调谷百万斛，已在水次，辄敕兵卫送。”曹公得谦上事，知不罢兵，乃进攻彭城，多杀人民。谦引兵击之，青州刺史田楷亦以兵救谦。公引兵还。
<span class="c2">◎《蜀志·先主传》：曹公征徐州，徐州牧陶谦遣使者告急于田楷，楷与先主具救之。谦表先主为豫州刺史，屯小沛。谦病笃，谓别驾糜竺曰：“非刘备不能安此州也。”</span>
◎臣松之案：此时天子在长安，曹公尚未秉政。罢兵之诏，不得由曹氏出。</span>
兴平元年，复东征，略定琅邪、东海诸县。
<span class="c1">◎杭世骏曰：○《名胜志》云：曹公城莒州南七十二里，魏太祖征陶谦拔五城，略地东海，筑以戍守。今谓之五花营。</span>
谦恐，欲走归丹杨。会张邈叛迎吕布，
<span class="c1">毛本“迎”作“逆”。</span>
太祖还击布。是岁，谦病死。
<span class="c1">◎《武纪》：兴平元年，陶谦死，刘备代之。◎本志《荀彧传》：兴平二年，陶谦死。◎盖谓谦已死，非谓死于二年也。</span>
<span class="c1">◎《吴书》曰：谦死时，年六十三，张昭等为之哀辞曰：“猗欤使君，君侯将军，膺秉懿德，允武允文，体足刚直，守以温仁。令舒及卢，遗爱于民；牧幽暨徐，
<span class="c2">毛本“牧幽”作“幽牧”，误。</span>
甘棠是均。憬憬夷、貊，赖侯以清；
<span class="c2">◎钱大昭曰：○此用《诗》“憬彼淮夷”也，《韩诗》“憬”作“犷”。○薛君曰：犷，觉悟之貌。</span>
蠢蠢妖寇，匪侯不宁。唯帝念绩，爵命以章，既牧且侯，启土溧阳。遂升上将，受号安东，将平世难，社稷是崇。降年不永，奄忽殂薨，丧覆失恃，民知困穷。曾不旬日，五郡溃崩，
<span class="c2">徐州有东海、琅邪、彭城、广陵、下邳，凡五郡。</span>
哀我人斯，将谁仰凭？追思靡及，仰叫皇穹。呜呼哀哉！”
<span class="c2">◎何焯曰：子布之文，未为奇杰，何以祢衡重之？</span>
谦二子：商、应，皆不仕。
<span class="c2">◎姚范曰：恭祖竟无一毫可取，似不必立传。◎柳从辰曰：○《一统志》：谦墓在今萧县东陶墟村。○案：自董卓拥兵入京，乘乱废置西迁，而后中国分崩，卓虽受诛，豪杰并起，跨州连郡如刘虞、公孙瓒、陶谦、袁绍、刘表、刘焉、袁术、吕布者，皆尝雄视一时，其权力犹足匡正帝室。且斯时傕、汜相屠，已就衰灭，朝廷播越，未有所托，操之势抑尚微。苟有一人焉，发至忠之忱，摅拨乱之略，先迎天子，以爵命收揽才贤，练兵实民，以此削平僭逆，则权不集于操，汉祚未遽亡也。乃刘虞守正，虽远胜表、焉，而迂闇鲜通纽。平纯、举之役，罢兵息民，欲以简约感人，以惠爱孚众，矜情饰貌，冠敝补穿，己既不知兵，兵又不习战，拒戮忠谏，城陷身亡，非不幸也。夫虞之讨瓒，与瓒之讨绍，虽各表其罪，而愤兵自动，朝廷不与知，非真能奉朝命者也。特瓒犹必假托朝廷，谦犹能不废职贡，均有似于虞。故范史连类传之。自袁绍以下，则弥不如矣。</span>
</span>

## 张杨

1. <span id="卷八·魏书八·二公孙陶四张传第八-张杨-1"></span>
张杨在稚叔，云中人也。
<span class="c1">◎云中郡，见《武纪》建安二十年。◎马与龙曰：魏黄初中牵招破鲜卑轲比能于云中故郡，见《招传》。◎《一统志》：据《水经注》，汉云中县故城在阴山之南，黄河自西来折南流之处，今归化城之西托克托城地。</span>
以武勇给并州，为武猛从事。
<span class="c1">◎沈家本曰：州从事无武猛之名，此盖汉末临时所置，如《张燕传》之将兵从事也。</span>
灵帝末，天下乱，帝以所宠小黄门蹇硕为西园上军校尉，
<span class="c1">◎范《书·灵帝纪》：中平五年八月，初置西园八校尉。◎《山阳公载记》曰：小黄门蹇硕为上军校尉，八校尉皆统于蹇硕。◎胡三省曰：○《姓谱》：蹇，姓也，《左传》有秦大夫蹇叔。</span>
军京都，欲以禦四方，
<span class="c1">禦，宋本作“御”。</span>
征天下豪杰以为偏裨。太祖及袁绍等皆为校尉，属之。
<span class="c1">◎《灵帝纪》曰：以虎贲中郎将袁绍为中军校尉，屯骑校尉鲍鸿为下军校尉，议郎曹操为典军校尉，赵融、冯芳为助军校尉，
<span class="c2">◎章怀注引《山阳公载记》“芳”作“方”。◎潘眉曰：助军有左、右校尉，时赵融为助军左校尉，冯芳为助军右校尉。</span>
夏牟、淳于琼为左右校尉。
<span class="c2">◎《通鉴考异》曰：范《书·袁绍传》“绍为佐军校尉”，《何进传》“淳于琼为佐军校尉”，今从乐资《山阳公载记》。</span>
</span>
并州刺史丁原遣杨将兵诣硕，为假司马。灵帝崩，硕为何进所杀。杨复为进所遣，归本州募兵，
<span class="c1">归并州也。</span>
得千余人，因留上党，击山贼。
<span class="c1">上党，见《武纪》建安九年。</span>
进败，董卓作乱。杨遂以所将共上党太守于壶关，
<span class="c1">壶关，见《武纪》建安十年。</span>
不下，略诸县，众至数千人。山东起兵，欲诛卓。袁绍至河内，
<span class="c1">河内，见《武纪》初平元年。</span>
杨与绍合，复与匈奴单于於夫罗屯漳水。单于欲叛，绍、杨不从。单于执杨与俱去，绍使将麴义追击于邺南，破之。单于执杨至黎阳，
<span class="c1">◎黎阳见《武纪》建安四年。◎何焯曰：北宋本作 “单于与杨至黎阳”。◎钱大昭曰：上既云“单于执杨”矣，下何必重复言之？“至黎阳”上“执杨”二字疑衍。◎周寿昌曰：单于执杨至黎阳，盖言单于军虽破，而杨被执如故也。惟单于众复振，杨何以得脱，复为将军、太守，此处特未叙明。◎弼按：“执”作“与”，则上下文皆可通。</span>
攻破度辽将军耿祉军，众复振。卓以杨为建义将军、河内太守。
<span class="c1">◎钱大昭曰：○《英雄记》云：杨及部曲诸将皆受傕、汜购募，共图布。○图布者，为董卓。卓既诛，故傕、汜等欲杀吕布为卓复仇也。是时傕、汜等用事，以杨为建义将军，必非董卓明矣。◎沈家本曰：案《吕布传》，布杀卓后，先诣袁术，次诣袁绍，次走河内与张杨合。范《书》则从袁术后即从张杨，杨下诸将欲图布，后投袁绍，是吕布出关之初，杨已在河内，非至傕、汜等购布，始为河内太守也。“卓”字未必误。</span>
天子之在河东，杨将兵至安邑，
<span class="c1">宋本“至”作“控”。安邑，见《武纪》兴平二年。</span>
拜安国将军，封晋阳侯。
<span class="c1">◎晋阳，见《武纪》建安十年。◎范《书·董卓传》：河内太守张杨使数千人负米贡饷，帝乃御牛车，因都安邑，拜张杨为安国将军。◎胡三省曰：安国将军之号盖始于此。</span>
杨欲迎天子还洛，诸将不听；杨还野王。
<span class="c1">野王，见《文纪》黄初二年。</span>
建安元年，杨奉、董承、韩暹挟天子还旧京，粮乏。杨以粮迎道路，遂至洛阳。
<span class="c1">◎范《书·献帝纪》：建安元年八月，幸南宫杨安殿。◎《董卓传》：张杨以为己功，故因以杨名殿。</span>
谓诸将曰：“天子当与天下共之，幸有公卿大臣，杨当捍外难，何事京都？”遂还野王。即拜为大司马。
<span class="c1">◎《英雄记》曰：杨性仁和，无威刑。下人谋反，发觉，对之涕泣，辄原不问。</span>
杨素与吕布善。
<span class="c1">◎本志《吕布传》：布走河内，与张杨合。</span>
太祖之围布，杨欲救之，不能。乃出兵东市，遥为之势。
<span class="c1">◎胡三省曰：野王县东市也。◎赵一清曰：河内郡野王有射犬聚，东市亦当在其处。◎谢鍾英曰：河内县南。</span>
其将杨丑，杀杨以应太祖，
<span class="c1">◎范《书·献纪》：建安三年十一月，盗杀大司马张杨。◎《董卓传》：四年，张杨为其将杨丑所杀。◎本志《武纪》亦云“四年”。◎弼按：吕布之死在建安三年十二月，张杨之死当在布先。《武纪》连属下文，故叙入四年也。</span>
杨将眭固杀丑，
<span class="c1">此即黑山贼之眭固，见《武纪》初平二年。</span>
将其众，欲北合袁绍。太祖遣史涣邀击，破之于犬城，斩固，尽收其众也。
<span class="c1">◎犬城即射犬。◎《郡国志》：野王有射犬聚。◎《方舆纪要》：在故武德县北。◎王先谦曰：今怀庆府河内县东北。</span>
<span class="c1">◎《典略》曰：固字白兔，既杀杨丑，军屯射犬。
<span class="c2">射犬，见《武纪》建安四年。</span>
时有巫诫固曰：“将军字兔而此邑名犬，兔见犬，其势必惊，宜急移去。”固不从，
<span class="c2">宋本“固”做“兔”，何焯校改作“固”。</span>
遂战死。
<span class="c2">互见《武纪》建安四年。</span>
</span>

## 公孙度

1. <span id="卷八·魏书八·二公孙陶四张传第八-公孙度-1"></span>
公孙度字升济，
<span class="c1">范《书·独行传·王烈传》注引此作“字叔济”，按后注文“升即登”之语，以作“升”为是。</span>
本辽东襄平人也。
<span class="c1">辽东襄平，见《明纪》景初元年。汉献帝中平元年，公孙度分辽东为辽西、中辽郡。魏景初二年，公孙渊灭，郡复合。</span>
度父延，避吏居玄菟，
<span class="c1">◎《郡国志》：幽州玄菟郡治高句骊。◎《一统志》：高句骊故城，在盛京兴京城北。案《汉志》，县为小辽水所发源，今兴京北近浑河之源，盖即高句骊县地。高句骊国本在县东，去辽东千里，汉置县取其名耳。玄菟郡虽初治沃沮，寻从句骊，《汉志》可考。《方舆纪要》谓公孙度始改置于辽东之北，治高句骊县，非是。又《吴书》谓郡去辽东二百里，而《郡国志》“辽东郡”下云“雒阳东北三千六百里”，“玄菟郡”则云“四千里”，实相去四百里也。◎周济曰：高句骊故城，在抚顺县东少北八十里。◎谢鍾英曰：今奉天府铁岭县东。</span>
任度为郡吏。时玄菟太守公孙琙，
<span class="c1">范《书·王烈传》注作“公孙域”。</span>
子豹，年十八岁，早死。度少时名豹，又与琙子同年，琙见而亲爱之，遣就师学，为取妻。后举有道，除尚书郎，稍迁冀州刺史，以谣言免。
<span class="c1">◎范《书·谢弼传》：建宁二年，诏举有道之士，弼与玄菟公孙度具对策，皆除郎中。◎范《书·袁绍传》：度初避吏为玄菟小吏，稍仕。中平元年，迁为本郡守。</span>
同郡徐荣为董卓中郎将，
<span class="c1">徐荣，事见《武纪》初平元年。</span>
荐度为辽东太守。度起玄菟小吏，为辽东郡所轻。先时，属国
<span class="c1">辽东属国也，见《齐王纪》正始五年。</span>
公孙昭守襄平令，召度子康为伍长。
<span class="c1">◎沈钦韩曰：○《续汉志》：里有里魁，民有什伍。里魁掌一里，什主十家，伍主五家。</span>
度到官，收昭，笞杀于襄平市。郡中名豪大姓田韶等宿遇无恩，皆以法诛，所夷灭百余家，郡中震慄。东伐高句骊，西击乌丸，威行海外。
<span class="c1">◎范《书·王烈传》：黄巾、董卓之乱，烈避地辽东，太守公孙度接以昆弟之礼，访酬政事，欲以为长史。烈乃为商贾自秽，得免。◎本志《管宁传》：宁闻公孙度令行海外，遂与邴原、王烈等至辽东，度虚馆以候之。</span>
初平元年，度知中国扰攘，语所亲吏柳毅、阳仪等曰：
<span class="c1">◎胡三省曰：《姓谱》：柳，本自鲁孝公公子展之孙，以王父之字为氏，至展禽食采于柳下，因为氏。</span>
 “汉祚将绝，当与诸卿图王耳。”
<span class="c1">◎《魏书》曰：度语毅、仪：“谶书云：‘孙登当为天子。’太守姓公孙，字升济，升即登也。”</span>
时襄平延里社生大石，长丈余，下有三小石为之足。或谓度曰：“此汉宣帝冠石之祥，
<span class="c1">◎《汉书·五行志·中之上》云：孝昭元凤三年正月，泰山、莱芜山南匈匈有数千人声。民视之，有大石自立，高丈五尺，大四十八围，入地深八尺，三石为足。石立处有白鸟数千集其旁。◎《御览·八百七十三》引此云：宣帝中兴之瑞也。</span>
而里名与先君同。
<span class="c1">度父名延。</span>
社主土地，明当有土地，而三公为辅也。”度益喜。
<span class="c1">◎范《书·袁绍传》：时王室方乱，度恃其地远，阴独怀幸。会襄平社生大石丈余，下有三小石为足，度以为己端。</span>
故河内太守李敏，郡中知名，恶度所为，恐为所害，乃将家属入于海。度大怒，掘其父冢，剖棺焚尸，诛其宗族。
<span class="c1">◎杭世骏曰：○王隐《晋书》云：李裔字宣伯。父敏，为公孙度所迫，浮海莫知所终。裔以父母不知存亡，设木主以奉之。◎侯康曰：据《晋书·李宣伯传》，敏子名信。杭氏引王隐《晋书》以宣伯为即敏子，非也，乃敏孙耳。王隐《书》盖出传写之讹。</span>
<span class="c1">◎《晋阳秋》曰：
<span class="c2">◎《隋书·经籍志》古史类：《晋阳秋》三十二卷，讫哀帝，孙盛撰。《续晋阳秋》二十卷，宋永嘉太守檀道鸾撰。◎《旧唐志》编年类：《魏武春秋》二十卷，孙盛撰。《晋阳秋》二十卷，檀道鸾注。《晋阳春秋》二十二卷，邓粲撰。◎《新唐志》编年类：孙盛《魏武春秋》二十卷，又《晋阳秋》二十二卷。邓粲《晋阳秋》三十二卷。檀道鸾《晋春秋》二十卷。◎《宋史·艺文志》编年类：孙盛《晋阳春秋》三十卷。◎高似孙《史略》：孙盛《晋阳秋》三十二卷，讫哀帝。盛著《魏氏春秋》、《晋阳秋》，词直而理正，咸称良史焉。字安国，太原人。檀道鸾《续晋阳秋》二十卷。王韶之《晋阳秋》续后事，讫义熙九年。◎《晋书·孙盛传》：盛著《晋阳秋》，词直而理正，咸称良史。桓温见之，怒谓盛子曰：“枋头诚为失利，何至乃如尊君所说！若此史遂行，自是关君门户事。”其子拜谢，因请删改之，盛大怒，诸子遂尔改之。盛写两定本，寄于慕容儁。太元中，孝武帝博求异闻，始于辽东得之，以相考校，多有不同，书遂两存。◎《文心雕龙·才略篇》曰：孙盛、干宝，文盛为史，准的所拟，存乎典训，户牖虽异而笔彩略同。◎《史传篇》曰：孙盛《阳秋》，以约举为能。◎又曰：邓璨《晋纪》始立条例，安国立例，乃邓氏之规。◎《史通·采撰篇》曰：安国之述《阳秋》，梁、益旧事，访诸故老。夫以刍荛鄙说，列为竹帛正言，而欲与五经方驾，三志竞爽，斯亦难矣。◎《直书篇》曰：孙盛不平，窃撰辽东之本。◎《模拟篇》曰：孙盛魏、晋二阳秋，每书年首，必云某年春帝正月。夫年既编帝纪，而月又编帝名，以此拟春秋，所谓貌同心异也。◎案，孙盛《晋阳秋》一书见于史志及《文心》、《史通》者，大略如此。自当以《隋志》为足征。二刘去古未远，
<span class="c3">二刘，谓刘勰、刘知几。</span>
所言亦当有据。《旧唐志》所云之“《魏武春秋》”、“《晋阳秋》”，当即《史通》所谓“魏、晋二阳秋”也。晋避简文母后讳，〖简文宣郑太后讳阿春。〗易“春”为“阳”，如习凿齿之《汉晋阳秋》，亦同此例。据彦和所云，
<span class="c3">彦和，刘勰之字。</span>
邓粲亦有此著。至檀氏所续，则别为一书也。章宗源《隋志考证》有说，辞繁未录。此书今存汉学堂辑本。</span>
敏子追求敏，出塞，越二十余年不娶。州里徐邈责之曰：
<span class="c2">同为幽州之人，故称州里。徐邈，《传》见后。</span>
“不孝莫大于无后，何可终身不娶乎！”乃娶妻，生子胤而遣妻，
<span class="c2">其妻后嫁牵招，生子嘉，见《招传》。</span>
常如居丧之礼，不胜忧，数年而卒。胤生不识父母，及有识，蔬食哀戚亦如三年之丧。以祖父不知存亡，设主奉之。由是知名，仕至司徒。
<span class="c2">◎《晋书·李胤传》：胤字宣伯，辽东襄平人。祖敏，汉河内太守，去官还乡里，辽东太守公孙度欲强用之，敏乘轻舟浮沧海，莫知所终。胤父信追求积年，浮海出塞，竟无所见，欲行丧制服，则疑父尚存，情若居丧而不聘娶。燕国徐邈与之同州里，以不孝莫大于无后，劝使娶妻。既生胤，遂绝房室，恒如居丧礼，数年而卒。胤既幼孤，母又改行，有识之后，降食哀戚，亦以丧礼自居。又以祖不知存亡，设木主以事之，由是以孝闻。</span>
◎臣松之案：本传云敏将家入海，而复与子相失，未详其故。
<span class="c2">◎《邴原传》：原至辽东，与同郡刘政具有勇略雄气。辽东太守公孙度畏恶，欲杀之，尽收捕其家，政得脱，原匿之月余。东莱太史慈当归，原因以政付之。原又说度出政之家。原又资送政家，得归故郡。</span>
</span>
分辽东郡为辽西、中辽郡，
<span class="c1">◎钱大昕曰：○《晋书·地理志》：带方郡，公孙度置。○本传却不载，而于《东夷传》见之。◎梁章钜曰：本传末有“辽东、带方、乐浪、玄菟悉平”语，辽东、乐浪、玄菟皆汉故郡，带方为乐浪属县。《东夷传》云 “建安中，公孙康分屯有县以南荒地为带方郡”，《晋书》以为公孙度置，殊误。</span>
置太守。越海收东莱诸县，置营州刺史。
<span class="c1">◎东莱，见《臧洪传》。东莱郡东、南、北三面尽海，为今山东登州府莱州府地，故公孙度得越海而收之。◎顾炎武曰：海道用师，古人盖屡行之矣。吴徐承率舟师自海入齐，此苏州下海至山东之路；越王勾践命范蠡率师沿海溯淮，以绝吴路，此浙东下海至淮上之路；汉杨仆从齐浮渤海击朝鲜，魏田豫督青州诸军自海道讨公孙渊，此山东下海至辽东之路；公孙度越海收东莱诸县，此又辽东下海而至山东也。</span>
自立为辽东侯、平州牧，
<span class="c1">◎吴增僅曰：初平元年，公孙度自立为平州牧，平州之号始此。适恭、渊之际，或自称太守，或自称燕王，平州之名久已不著。盖公孙度一时自称，不同于建置也。《晋志》 “魏分辽东、昌黎、玄菟、带方、乐浪五郡为平州，后还合幽州”，盖置于公孙灭后，旋亦见省耳。</span>
追封父延为建义侯。立汉二祖庙，承制设坛墠于襄平城南，
<span class="c1">◎《说文》：墠，野土也。◎一曰：除地祭处筑土为坛，除地为墠。墠，音善。</span>
郊祀天地，藉田，治兵，
<span class="c1">藉田，解见《武纪》建安十九年。</span>
乘鸾路，九旒，旄头羽骑。
<span class="c1">◎胡三省曰：羽骑，羽林骑也。</span>
太祖表度为武威将军，
<span class="c1">◎范《书·袁绍传》：建安九年，司空曹操表度为奋威将军。</span>
封永宁乡侯，度曰：“我王辽东，何永宁也！”藏印绶武库。
<span class="c1">◎胡三省曰：辽东郡之武库也。</span>
度死，子康嗣位，以永宁乡侯封弟恭。是岁建安九年也。

2. <span id="卷八·魏书八·二公孙陶四张传第八-公孙度-2"></span>
十二年，太祖征三郡乌丸，屠柳城。
<span class="c1">◎柳城，见《武纪》建安十二年。◎《赵苞传》：苞为辽西太守，迎母到郡，道经柳城。◎是辽西郡治在柳城之东，辽西郡治阳乐。◎《一统志》：汉阳乐县，今永平府东北口外。</span>
袁尚等奔辽东，康斩送尚首。语在《武纪》。封康襄平侯，拜左将军。康死，子晃、渊等皆小，众立恭为辽东太守。文帝践阼，遣使即拜恭为车骑将军、假节，封平郭侯；
<span class="c1">◎《郡国志》：幽州辽东郡平郭。◎《一统志》：平郭故城，今奉天府盖平县南。</span>
追赠康大司马。

3. <span id="卷八·魏书八·二公孙陶四张传第八-公孙度-3"></span>
初，恭病阴消为阉人，劣弱不能治国。太和二年，渊胁夺恭位。明帝即位
<span class="c1">◎钱大昕曰：明帝以黄初七年即位，其明年改元太和。传以“明帝即位”承“太和二年”之下，误也。“位”字当是衍文。◎沈家本曰：钱说是。《明纪》“太和二年，辽东太守公孙恭兄子渊劫夺恭位，遂以渊领辽东太守”，曰“遂”，曰“即”，其义一也。</span>
拜渊扬烈将军、辽东太守。
<span class="c1">◎《明纪》：太和四年，以辽东太守公孙渊为车骑将军。◎此作“扬烈将军”，互异。◎《刘晔传》：辽东太守公孙渊夺叔父位，擅自立，遣使表状。晔以为公孙氏汉时所用，世官相承，绝远难制，不如因其新立，有党有仇，先其不意，以兵临之，开设赏募，可不劳师而定也。后渊竟反。</span>
渊遣使南通孙权，往来赂遗。
<span class="c1">◎《吴志·孙权传》：嘉禾元年三月，遣将军周贺、校尉裴潜乘海之辽东。秋九月，魏将田豫要击，斩贺于成山。十月，魏辽东太守公孙渊遣校尉宿舒、郎中令孙综称籓于权，并献貂马。权大悦，加渊爵位。◎《晋书·宣帝纪》“公孙渊”作“公孙文懿”，避唐讳，故称其字也。</span>
<span class="c1">◎《吴书》载渊表权曰：“臣伏惟遭天地反易，遇无妄之运；
<span class="c2">一本“无”作“旡”。</span>
王路未夷，倾侧扰攘。自先人以来，历事汉、魏，阶缘际会，为国效节，继世享任，得守藩表，犹知符命未有攸归。每感厚恩，频辱显使，退念人臣交不越境，是以固守所执，拒违前使。虽义无二信，敢忘大恩！陛下镇抚，长存小国，前后裴校尉、葛都尉等到，
<span class="c2">即校尉裴潜也。</span>
奉被敕诫，圣旨弥密，重纨累素，幽明备著，所以申示之事，言提其耳。臣昼则讴吟，宵则发梦，终身诵之，志不知足。
<span class="c2">北宋本“志”作 “忘”。</span>
季末凶荒，乾坤否塞，兵革未戢，人民荡析。仰此天命将有眷顾，私从一隅永瞻云日。今魏家不能采录忠善，褒功臣之后，乃令谗谄得行其志，
<span class="c2">宋本“谄”作“讹”。</span>
听幽州刺史、东莱太守诳误之言，猥兴州兵，图害臣郡。臣不负魏，而魏绝之。盖闻人臣有去就之分；田饶適齐，
<span class="c2">◎《说苑·尊贺篇》：宗卫相齐，遇逐，罢归舍，召门尉田饶等而问焉，曰：“士大夫谁能与我赴诸侯者乎？”田饶对曰：“厨中有臭肉，则门下无死士。君不能用所轻之财，而欲使士致所重之死，岂不难乎哉？”</span>
乐毅走赵，
<span class="c2">◎《史记·乐毅传》：乐毅贤好兵，赵人举之。及武灵王有沙丘之乱，乃去赵適魏。</span>
以不得事主，故保有道之君；陈平、耿况，亦睹时变，卒归于汉，勒名帝籍。
<span class="c2">◎《史记··陈丞相世家》：陈平惧诛，乃封其金与印，使使归项王，遂至修武降汉。◎范《书·耿弇传》：弇父况，字侠游，为上谷太守。及光武于广阿，加况大将军、兴义侯。</span>
伏惟陛下德不再出，时不世遇，是以慺慺怀慕自纳，望远视险，有如近易。诚愿神谟蚤定洪业，奋六师之势，收河、洛之地，为圣代宗。天下幸甚！”◎《魏略》曰：国家知渊两端，而恐辽东吏民为渊所误，故公文下辽东，因赦之曰： “告辽东、玄菟将校吏民：逆贼孙权遭遇乱阶，因其先人劫略州郡，遂成群凶，自擅江表。含垢藏疾，冀其可化，
<span class="c2">◎吴金华曰：“含垢藏疾”源于《左传·宣公十五年》晋宗伯所引古谚，表示不念恶旧、宽大为怀之意，当与“冀其可化”作一气读之。</span>
故割地王权，使南面称孤，位以上将，礼以九命。权亲叉手，北向稽颡。假人臣之宠，受人臣之荣，未有如权者也。狼子野心，告令难移，卒归反复，背恩叛主，滔天逆神，乃敢僭号。恃江湖之险阻，王诛未加。比年已来，复远遣船，越渡大海，多持货物，诳诱边民。边民无知，与之交关。长吏以下，莫肯禁止。至使周贺浮舟百艘，沈滞津岸，贸迁有无。既不疑拒，赍以名马，又使宿舒随贺通好。
<span class="c2">◎胡三省曰：○《姓谱》：宿，本风姓，伏羲之后封于宿。○《风俗通》：汉有雁门太守宿详。</span>
十室之邑，犹有忠信，陷君于恶，《春秋》所书也。今辽东、玄菟奉事国朝，纡青拖紫，以千百为数，戴纚垂缨，咸佩印绶，曾无匡正纳善之言。龟玉毁于椟，虎兕出于匣，
<span class="c2">元本“匣”作“柙”。</span>
是谁之过欤？国朝为子大夫羞之！昔狐突有言：‘父教子贰，何以事君？策名委质，贰乃辟也。’今乃阿顺邪谋，胁从奸惑，岂独父兄之教不详，子弟之举习非而已哉！若苗秽害田，随风烈火，芝艾俱焚，安能白别乎？
<span class="c2">宋本“白”作“自”。</span>
且又此事固然易见，不及鉴古成败，书传所载也。江南海北有万里之限，辽东君臣无怵惕之患，利则义所不利，贵则义所不贵，此为厌安乐之居，求危亡之祸，贱忠贞之节，重背叛之名。蛮、貊之长，犹知爱礼，以此事人，亦难为颜！且又宿舒无罪，挤使入吴，奉不义之使，始与家诀，涕泣而行。及至贺死之日，覆众成山，
<span class="c2">成山，见《明纪》太和六年。</span>
舒虽脱死，魂魄离身。何所逼迫，乃至于此！今忠臣烈将，咸忿辽东反复携贰，
<span class="c2">局本“咸”误作“感”。</span>
皆欲乘桴浮海，期于肆意。朕为天下父母，加念天下新定，既不欲劳动干戈，远涉大川，费役如彼，又悼边陲遗余黎民，迷误如此，故遣郎中卫慎、邵瑁等且先奉诏示意。若股肱忠良，能效节立信以辅时君，反邪就正以建大功，福莫大焉。傥恐自嫌，已为恶逆所见染污，不敢倡言，永怀伊戚。其诸与贼使交通，皆赦除之，与之更始。”</span>
权遣使张弥、许晏等，赍金玉珍宝，立渊为燕王。
<span class="c1">◎《吴志·孙权传》：嘉禾（元）〈二〉年三月，遣舒、琮还，使太常张弥、执金吾许晏、将军贺达将兵数万人，金宝珍货，九锡备物，乘海授渊。</span>
渊亦恐权远不可恃，且贪货物，诱致其使，悉斩送弥、晏等首。
<span class="c1">渊杀弥、晏，事详见《吴志·孙权传》嘉禾二年注引吴书。</span>
<span class="c1">◎《魏略》载渊表曰：
<span class="c2">◎官本《考证》曰：《魏略》，北宋本作“《魏书》”。</span>
“臣前遣校尉宿舒、郎中令孙综，
<span class="c2">◎胡三省曰：○《晋志》：王国置郎中令。○渊未封王，僭置之也。</span>
甘言厚礼，以诱吴贼。幸赖天道福助大魏，使此贼虏暗然迷惑，违戾群下，不从众谏，承信臣言，远遣船使，多将士卒，
<span class="c2">局本“多”作“名”，误。</span>
来致封拜。臣之所执，得如本志，虽忧罪衅，私怀幸甚。贼众本号万人，舒、综伺察，可七八千人，到沓津。
<span class="c2">◎沓津，解见《齐王纪》景初三年。吴孙权嘉禾三年欲攻公孙渊，陆瑁谏曰：“沓津去渊，道里尚远。”◎《一统志》：沓氏故城，在今辽阳州界。◎时公孙渊居襄平，吴师航海辽东，登自沓渚。考襄平实铁岭故地，辽阳西北至承德，承德西北至铁岭，道里数百，故云远矣。</span>
伪使者张弥、许晏与中郎将万泰、校尉裴潜
<span class="c2">◎钱大昭曰：此又是一人，非河东裴文行也。</span>
将吏兵四百余人，赍文书命服什物，下到臣郡。泰、潜别赍致遗货物，欲因市马。军将贺达、虞咨领余众在船所。臣本欲须凉节乃取弥等，而弥等人兵众多，见臣不便承受吴命，意有猜疑。惧其先作，变态妄生，即进兵围取，斩弥、晏、泰、潜等首级。其吏从兵众，皆士伍小人，给使东西，不得自由，面缚乞降，不忍诛杀，辄听纳受，徙充边城。别遣将韩起等率将三军，驰行至沓。使领长史柳远设宾主礼
<span class="c2">局本“主”误作“王”。</span>
诱请达、咨，三军潜伏以待其下，又驱群马货物，欲与交市。达、咨怀疑不下，使诸市买者五六百人下，欲交市。起等金鼓始震，锋矢乱发，斩首三百余级，被创赴水没溺者可二百余人，其散走山谷，来归降及藏窜饥饿死者，不在数中。得银印、铜印、兵器、资货，不可胜数。谨遣西曹掾公孙珩奉送贼权所假臣节、印绶、符策、九锡、什物，及弥等伪节、印绶、首级。”又曰： “宿舒、孙综前到吴，贼权问臣家内小大，舒、综对臣有三息，脩别属亡弟。权敢奸巧，便擅拜命。谨封送印绶、符策。臣虽无昔人洗耳之风，惭为贼权污损所加，既行天诛，犹有余忿。”又曰：“臣父康，昔杀权使，结为雠隙。今乃谲欺，遗使诱致，令权倾心，虚国竭禄，远命上卿，宠授极位，震动南土，备尽礼数。又权待舒、综，契阔委曲，君臣上下，毕欢竭情。而令四使见杀，枭示万里，士众流离，屠戮津渚，惭耻远布，痛辱弥天。权之怨疾，将刻肌骨。若天衰其业，使至丧陨，权将内伤愤激而死。若期运未讫，将播毒螫，必恐长虵来为寇害。徐州诸屯及城阳诸郡，与相接近，如有船众后年向海门，得其消息，乞速告臣，使得备豫。”又曰：“臣门户受恩，实深实重，自臣承摄即事以来，连被荣宠，殊特无量，分当陨越，竭力致死。而臣狂愚，意计迷闇，不即禽贼，以至见疑。前章表所陈情趣事势，实但欲罢弊此贼，使困自绝，诚不敢背累世之恩，附僭盗之虏也。而后爱憎之人，缘事加诬，
<span class="c2">吴金华以“加诬”为同义复词，诬即加也，说详彼。</span>
伪生节目，卒令明听疑于市虎，移恩改爱，兴动威怒，几至沉没，长为负忝。幸赖慈恩，犹垂三宥，使得补过，解除愆责。如天威远加，不见假借，早当糜碎，辱先废祀，何缘自明，建此微功。臣既喜于事捷，得自申展，悲于畴昔，至此变故，余怖踊跃，未敢便宁。唯陛下既崇春日生全之仁，除忿塞隙，抑弭纤介，推今亮往，察臣本心，长令抱戴，衔分三泉。”又曰：“臣被服光荣，恩情未报，而以罪衅，自招谴怒，分当即戮，为众社戒。所以越典诡常，伪通于吴，诚自念穷迫，报效未立，而为天威督罚所加，长恐奄忽不得自洗。故敢自阙替废于一年，遣使诱吴，知其必来。权之求郡，积有年岁，初无倡答一言之应，今权得使，来必不疑。至此一举，果如所规，上卿大众，翕赫丰盛，财货赂遗，倾国极位，到见禽取，流离死亡，千有余人，灭绝不反。此诚暴猾贼之锋，摧矜夸之巧，昭示天下，破损其业，足以惭之矣。臣之慺慺念效于国，虽有非常之过，亦有非常之功，愿陛下原其踰阙之愆，采其亳毛之善，使得国恩，保全终始矣。”</span>
明帝于是拜渊大司马，封乐浪公，
<span class="c1">乐浪，见《明纪》青龙元年。</span>
持节、领郡如故。
<span class="c1">毛本“郡”作“众”。</span>
<span class="c1">◎《魏名臣奏》载中领军夏侯献表曰：
<span class="c2">◎《晋书·职官志》：中领军将军，魏官也。汉建安四年，魏武丞相府自置。及拔汉中，以曹休为中领军。文帝践祚，始置领军将军，以曹休为之。主五校、中垒、武尉等三营。</span>
“公孙渊昔年敢违王命，废绝计贡者，实挟两端。既恃阻险，又怙孙权。故敢跋扈，恣睢海外。宿舒亲见贼权军众府库，知其弱少不足凭恃，是以决计斩贼之使。又高句丽、濊貊与渊为仇，并为寇钞。今外失吴援，内有胡寇，心知国家能从陆道，势不得不怀惶惧之心。因斯之时，宜遣使示以祸福。奉车都尉鬷弘，
<span class="c2">◎《左传·昭公二十九年》：昔有飂叔安，有裔子曰董父，氏曰豢龙，封诸鬷川，鬷夷氏其后也。◎《万姓统谱》： ，鲁邑宫，音故， 夷氏之后。◎《说文》作“ ”。</span>
武皇帝时始奉使命，开通道路。文皇帝即位，欲通使命，遣弘将妻子还归乡里，赐其车、牛，绢百匹。弘以受恩，归死国朝，无有还意，乞留妻子，身奉使命。公孙康遂称臣妾。以弘奉使称意，赐爵关内侯。弘性果烈，乃心于国，夙夜拳拳，念自竭效。冠族子孙，少好学问，博通书记，多所关涉，口论速捷，辩而不俗，附依典诰，若出胸臆，加仕本郡，常在人右，彼方士人素所敬服。若当遣使，以为可使弘行。弘乃自旧土，习其国俗，为说利害，辩足以动其意，明足以见其事，才足以行之，辞足以见信。若其计从，虽郦生之降齐王，陆贾之说尉佗，亦无以远过也。欲进远路，不宜释骐骥；将已笃疾，不宜废扁鹊。愿察愚言也。”</span>
使者至，渊设甲兵为军阵，出见使者，又数对国中宾客出恶言。
<span class="c1">◎《吴书》曰：魏遣使者傅容、聂夔拜渊为乐浪公。渊计吏从洛阳还，语渊曰：“使者左骏伯，使皆择勇力者，非凡人也。”渊由是疑怖。容、夔至，住学馆中。渊先以步骑围之，乃入受拜。容、夔大怖，由是还洛言状。</span>
景初元年，乃遣幽州刺史毋丘俭等赍玺书征渊。渊遂发兵，逆于辽隧，
<span class="c1">◎《汉书·地理志》：辽东郡辽隊。◎师古曰：隊，音遂。◎《水经·大辽水注》：大辽水南迳辽隊县故城西。公孙渊遣将军毕衍拒司马懿于辽隊，既是此处也。◎《小辽水注》：小辽水西南迳襄平县，又迳辽隧县，入大辽水。司马宣王之平辽东，斩公孙渊于斯水之上也。◎《一统志》：辽隊故城，今奉天府海城县西。◎谢鍾英曰：辽隧，建武初省。《毋丘俭传》“景初元年，俭徙幽州刺史，率幽州诸军至襄平，屯辽隧”，盖桓、灵后复立。◎钱坫曰：今奉天府海城县西之牛庄。</span>
与俭等战。俭等不利而还。渊遂自立为燕王，置百官有司。遣使者持节，假鲜卑单于玺，封拜边民，诱呼鲜卑，侵扰北方。
<span class="c1">◎《明纪》：景初元年七月，遣幽州刺史毌丘俭率诸军及鲜卑、乌丸屯辽东南界，玺书征公孙渊。渊发兵反，俭进军讨之，会连雨十日，辽水大涨，诏俭引军还右北平。渊自俭还，遂自立为燕王，置百官，称绍汉元年。</span>
<span class="c1">◎《魏书》曰：渊知此变非独出俭，遂为备。遣使谢吴，自称燕王，求为与国。然犹令官属上书自直于魏曰：“大司马长史臣郭昕、参军臣柳蒲等
<span class="c2">宋本“蒲”作“浦”。</span>
七百八十九人言：奉被今年七月己卯诏书，伏读恳切，精魄散越，不知身命所当投措！昕等伏自惟省，蝼蚁小丑，器非时用，遭值千载，被受公孙渊祖考以来光明之德，惠泽沾渥，滋润荣华，无寸尺之功，有负乘之累；
<span class="c2">◎《易》：负且乘，致寇至。</span>
遂蒙褒奖，登名天府，并以驽蹇附龙托骥，纡青拖紫，飞腾云梯，感恩惟报，死不择地。臣等闻明君在上，听政采言，人臣在下，得无隐情，是以因缘诉让，冒犯愬冤。郡在藩表，密迩不羁，
<span class="c2">◎《盐铁论》：不牧之地，不羁之民。</span>
平昔三州，
<span class="c2">青、幽、冀也。</span>
转输费调，以供赏赐，岁用累亿，虚耗中国。然犹跋扈，虔刘边陲，烽火相望，
<span class="c2">◎官本《考证》云：监本误作“锋”。</span>
羽檄相逮，城门昼闭，路无行人，州郡兵戈，奔散覆没。渊祖父度初来临郡，承受荒残，开日月之光，建神武之略，聚乌合之民，扫地为业，威震耀于殊俗，德泽被于群生。辽土之不坏，实度是赖。孔子曰： ‘微管仲，吾其被发左袵。’向不遭度，则郡早为丘墟，而民系于虏廷矣。遗风余爱，永存不朽。度既薨殂，吏民感慕，欣戴子康，尊而奉之。康践统洪绪，克壮徽猷，文昭武烈，迈德种仁；乃心京辇，翼翼虔恭，佐国平乱，效绩纷纭，功隆事大，勋藏王府。度、康当值武皇帝休明之会，合策名之计，
<span class="c2">◎宋本“名”作“明”。◎官本《考证》云：明，疑应作“名”，局本改作“名”。</span>
夹辅汉室，降身委质，卑己事魏。匪处小厌大，畏而服焉，乃慕托高风，怀仰盛懿也。武皇帝亦虚心接纳，待以不次，功无巨细，每不见忘。又命之曰：‘海北地土，
<span class="c2">宋本作“土地”。</span>
割以付君，世世子孙，实得有之。’皇天后土，实闻德音。臣庶小大，豫在下风，奉以周旋，不敢失坠。渊生有兰石之姿，
<span class="c2">◎《论衡》：石生而坚，兰生而香。禀兰、石之性，故有坚、香之验。</span>
少含恺悌之训，允文允武，忠惠且直；生民钦仰，莫弗怀爱。渊纂戎祖考，君临万民，为国以礼，淑化流行，独见先睹，罗结遐方，勤王之义，视险如夷，世载忠亮，不陨厥名。孙权慕义，不远万里，连年遣使，欲自结援，虽见绝杀，不念旧怨，纤纤往来，求成恩好。渊执节弥固，不为利迴，
<span class="c2">何焯校作“回”。</span>
守志匪石，确乎弥坚。犹惧丹心未见保明，乃卑辞厚币，诱致权使，枭截献馘，以示无二。吴虽在远，水道通利，举帆便至，无所隔限。渊不顾敌雠之深，念存人臣之节，绝强吴之欢，昭事魏之心，灵只明鉴，普天咸闻。陛下嘉美洪烈，懿兹武功，诞锡休命，宠亚齐、鲁，下及陪臣，普受介福。诚以天覆之恩，当卒终始，得竭股肱，永保禄位，不虞一旦，横被残酷。惟育养之厚，念积虑之效，
<span class="c2">宋本“虑”作“累”。</span>
悲思不遂，痛切见弃，举国号咷，拊膺泣血。夫三军所伐，蛮夷戎狄，骄逸不虔，于是致武，不闻义国反受诛讨。盖圣王之制，五服之域，有不供职，则脩文德，而又不至，然后征伐。渊小心翼翼，恪恭于位，勤事奉上，可谓勉矣。尽忠竭节，还被患祸。《小弁》之作，《离骚》之兴，皆由此也。就或佞邪，盗言孔甘，犹当清览，憎而知善；谗巧似直，惑乱圣听，尚望文告，使知所由。若信有罪，当垂三宥；
<span class="c2">◎《周礼·秋官·司刺》：掌三宥之灋。壹宥曰不识，再宥曰过失，三宥曰遗忘。◎《礼记》：王三宥然后制刑。</span>
若不改寤，计功减降，当在八议。
<span class="c2">◎《周礼·小司寇》：以八辟丽邦灋，附刑罚。一曰议亲之辟，二曰议故之辟，三曰议贤之辟，四曰议能之辟，五曰议功之辟，六曰议贵之辟，七曰议勤之辟，八曰议宾之辟。◎范《书·应劭传》：广引八议求生之端。</span>
而潜军伺袭，大兵奄至，舞戈长驱，冲击辽土。犬马恶死，况于人类！吏民昧死，挫辱王师。渊虽冤枉，方临危殆，犹恃圣恩，怅然重奔，冀必奸臣矫制，妄肆威虐，乃谓臣等曰：‘汉安帝建光元年，辽东属国都尉庞奋，受三月乙未诏书，曰收幽州刺史冯焕、玄菟太守姚光。推案无乙未诏书，
<span class="c2">◎范《书·安帝纪》：建光元年正月，幽州刺史冯焕率二郡太守讨高句骊、秽貊，不克。四月甲戌，辽东属国都尉庞奋承伪玺书，杀玄菟太守姚光。◎惠栋曰：○《冯焕残碑》：焕字平侯，巴郡宕渠人。</span>
遣侍御史幽州牧考奸臣矫制者。
<span class="c2">◎陈景云：建光初，诸州未置牧。“牧”当作“收”。收考，谓收系考问也。</span>
今刺史或傥谬承矫制乎？’臣等议：以为刺史兴兵，摇动天下，殆非矫制，必是诏命。渊乃俛仰叹息，自伤无罪。深惟土地所以养人，窃慕古公杖策之岐，
<span class="c2">◎《诗·大雅·绵之篇》：古公亶父，来朝走马。率西水浒，至于岐下。◎《孟子》：孟子对滕文公曰：“昔者太王居邠，狄人侵之。去邠，踰梁山，邑于岐山之下居焉。”◎胡玉缙曰：○《庄子·让王篇》：大王亶父曰：“且吾闻之，不以所用养害所养。”因杖策而去之。○《吕氏春秋·审为篇》、《淮南子·道应篇》同。○《尚书大传》亦云：不可以吾私害于民也。遂策杖而去。〖《诗·绵篇》孔疏引。〗○又《史记·刘敬传》说高帝云：大王以狄伐故，去豳，杖马箠居岐。○此为“杖策”二字所本，而实皆从来朝走马生义。伏作“策杖”，其义一也。</span>
乃欲投冠释绂，逝归林麓。臣等维持，誓之以死，屯守府门，不听所执。
<span class="c2">冯本“执”作“埶”，误。</span>
而七营虎士，五部蛮夷，
<span class="c2">◎潘眉曰：○《晋书·匈奴传》云：建安中，魏武帝始分其众为五部，其左部都尉所统可万余落，居于太原故泫氏县；右部都尉可六千余落，居祁县；南部都尉可三千余落，居蒲子县；北部都尉可四千余落，居新兴县；中部都尉可六千余落，居太陵县。</span>
各怀素饱，不谋同心，奋臂大呼，排门遁出。近郊农民，释其耨镈，伐薪制梃，改案为橹，奔驰赴难，军旅行成，
<span class="c2">《册府》作“成行”。</span>
虽蹈汤火，死不顾生。渊虽见孤弃，怨而不怒，比遣敕军，勿得干犯，及手书告语，恳恻至诚。而吏士凶悍，不可解散，期于毕命，投死无悔。渊惧吏士不从教令，乃躬驰骛，自往化解，仅乃止之。一饭之惠，匹夫所死，况渊累叶信结百姓，恩著民心。自先帝初兴，爰暨陛下，荣渊累叶，丰功懿德，策名褒扬，辩著廊庙，胜衣举履，诵咏明文，以为口实。埋而掘之，
<span class="c2">◎毛本“埋”误作“理”。◎《国语》：谚曰：狐埋之而狐搰之，是以无成功。</span>
古人所耻。小白、重耳，衰世诸侯，犹慕著信，以隆霸业。《诗》美文王作孚万邦，《论语》称仲尼去食存信；信之为德，固亦大矣。今吴、蜀共帝，鼎足而居，天下摇荡，无所统一，臣等每为陛下惧此危心。渊据金城之固，仗和睦之民，国殷兵强，可以横行。策名委质，守死善道，忠至义尽，为九州表。方今二敌闚，
<span class="c2">元本“ ”作“阚”。</span>
未知孰定，是之不戒，而渊是害。茹柔吐刚，非王者之道也。臣等虽鄙，诚窃耻之。若无天乎，臣一郡吉凶，尚未可知；若云有天，亦何惧焉！臣等闻仕于家者，二世则主之，三世则君之。臣等生于荒裔之土，出于圭窦之中，无大援于魏，世隶于公孙氏，报生与赐，在于死力。昔蒯通言直，汉祖赦其诛；
<span class="c2">◎《汉书·蒯通传》：上曰：“若教韩信反，何也？”通曰：“当彼时，臣独知齐王韩信，非知陛下也。”上乃赦之。</span>
郑詹辞顺，晋文原其死。
<span class="c2">◎《国语》：文公伐郑，曰：“予我詹而师还。”詹请往，郑伯弗许。詹固请，曰：“一臣可以赦百姓而定社稷，君何爱于臣也？”郑人以詹予晋，晋人将烹之。詹就烹，号曰：“自今以往，知忠以事君者，与詹同。”乃命弗杀，厚为之礼而归之。</span>
臣等顽愚，不达大节，苟执一介，披露肝胆，言逆龙鳞，罪当万死。惟陛下恢崇抚育，亮其控告，使疏远之臣，永有保持。”</span>
二年春，遣太尉司马宣王征渊。六月，军至辽东。
<span class="c1">◎《汉晋春秋》曰：公孙渊自立，称绍汉元年。闻魏人将讨，复称臣于吴，乞兵北伐以自救。吴人欲戮其使，
<span class="c2">◎胡三省曰：欲报张弥、许晏之忿也。</span>
羊衜曰：
<span class="c2">衜，古道字。羊衜，事见《吴志·孙权传》赤乌二年。</span>
“不可，是肆匹夫之怒而捐霸王之计也。不如因而厚之，遣奇兵潜往以要其成。若魏伐渊不克，而我军远赴，是恩结遐夷，义盖万里，
<span class="c2">《通鉴》“盖”作“形”。</span>
若兵连不解，首尾离隔，则我虏其傍郡，驱略而归，亦足以致天之罚，报雪曩事矣。”权曰：“善”。乃勒兵大出。
<span class="c2">◎一云：大，疑作 “不”，《通鉴》作“乃大勒兵”。</span>
谓渊使曰：“请俟后问，当从简书，
<span class="c2">◎胡三省曰：○《左传》：狄伐邢，管仲言于齐侯曰：“《诗》云：‘岂不怀归，畏此简书。’简书，同恶相恤之谓也。请救邢以从简书。”</span>
必与弟同休戚，
<span class="c2">◎胡三省曰：渊遣使谢吴，自称燕王，求为兄弟之国，故权因而称之为弟。◎弼按：与上文“复称臣于吴”之语不合，盖权谲之也。</span>
共存亡，虽陨于中原，吾所甘心也。”又曰：“司马懿所向无前，深为弟忧也。”
<span class="c2">◎《晋书·宣帝纪》：文懿闻魏师之出也，请救于孙权，权亦出兵，遥为之声援，遗文懿书曰：“司马公善用兵，变化若神，所向无前，深为弟忧之。”◎胡三省曰：此晋史臣为之语耳，权必无此言。</span>
</span>
渊遣将军卑衍、杨祚等
<span class="c1">◎胡三省曰：○《姓谱》：卑，卑耳国之后。○或云鲜卑之后。蔡邕《胡太傅碑》有太傅掾雁门卑登。</span>
步骑数万屯辽隧，围堑二十余里。
<span class="c1">◎《通鉴考异》曰：《晋宣纪》云“南北六七十里”，今从《渊传》。</span>
宣王军至，令衍逆战。宣王遣将军胡遵等击破之。
<span class="c1">◎钱大昭曰：胡遵，安定人，见《钟会传》注。</span>
宣王令军穿围，引兵东南向，而急东北，即趋襄平。
<span class="c1">◎《通鉴》：景初二年六月，司马懿军至辽东，公孙渊使大将军卑衍、杨祚将步骑数万屯辽隧，围堑二十余里。诸将欲击之，懿曰：“贼所以坚壁，欲老吾兵也，今攻之，正堕其计。且贼大众在此，其巢窟空虚，直指襄平，破之必矣。”乃多张旗帜，欲出其南，衍等尽锐趣之。懿潜济水，出其北，直趣襄平。</span>
衍等恐襄平无守，夜走。诸军进至首山，
<span class="c1">◎胡三省曰：首山在襄平西南。◎赵一清曰：○《方舆纪要》：首山在辽东都司西南十五里，一名手山，以山顶石上有文如指掌，故名。◎潘眉曰：首山在今辽阳州西南十五里，接海城县界。</span>
渊复遣衍等迎军殊死战。复击，大破之，遂进军造城下，为围堑。
<span class="c1">◎赵一清曰：○《御览》卷三百三十七引司马彪《战略》曰：太尉司马军到襄平，围之北面，东面有围不合，连车置水中，积石镇其上，以鹿角塞之。去城百步，穿重堑，坚连栅，安诸营，立楼橹。其近水沙地，不得作围堑，而车轮以大弋椽穿中，又竖轮障其前。</span>
会霖雨三十余日，辽水暴长，运船自辽口径至城下。
<span class="c1">◎胡三省曰：辽口，辽水津渡之口也。◎谢鍾英曰：疑即浑河入辽河之口。</span>
雨霁，起土山、修橹，为发石连弩射城中。渊窘急。粮尽，人相食，死者甚多。将军杨祚等降。
<span class="c1">◎《通鉴》：秋七月，大霖雨，月余不止，平地水数尺。三军恐，欲移营。懿令军中：“敢有言徙者斩！”都督令史张静犯令，斩之，军中乃定。贼恃水，樵牧自若，诸将欲取之，懿皆不听。司马陈珪曰：“昔攻上庸，八部俱进，昼夜不息，故能一旬之半，拔坚城，斩孟达。今者远来而更安缓，愚窃惑焉。”懿曰：“孟达众少而食支一年，将士四倍于达而粮不淹月；以一月图一年，安可不速！以四击一，正令失半而克，犹当为之，是以不计死伤，与粮竞也。今贼众我寡，贼饥我饱，水雨乃尔，功力不设，虽当促之，亦何所为！自发京师，不忧贼攻，但恐贼走。今贼粮垂尽而围落未合，掠其牛马，抄其樵采，此故驱之走也。夫兵者诡道，善因事变。贼凭众恃雨，故虽饥困，未肯束手，当示无能以安之。取小利以惊之，非计也。”朝廷闻师遇雨，咸欲罢兵。帝曰：“司马懿临危制变，禽渊可计日待也。”雨霁，懿乃合围，作土山地道，楯橹钩冲，昼夜攻之，矢石如雨。渊窘急，粮尽，人相食，死者甚多，其将杨祚等降。</span>
八月丙寅夜，大流星长数十丈，从首山东北坠襄平城东南。
<span class="c1">◎《晋书·宣帝纪》：时有长星，色白，有芒鬣，自襄平城西南流于东北，坠于梁水。◎《水经注》：大梁水出北塞外，西南流至辽阳入小辽水。司马宣王斩公孙渊父子于斯水之上。◎谢鍾英曰：今辽阳州东南太子河，一名东梁河，又名大梁水。</span>
壬午，渊众溃，与其子修将数百骑突围东南走，大兵急击之，当流星所坠处，斩渊父子。城破，斩相国以下首级以千数，传渊首洛阳，
<span class="c1">◎《通鉴》：八月，渊使相国王建、御史大夫柳甫请解围却兵，当君臣面缚。懿命斩之，檄告渊曰：“楚、郑列国，而郑伯犹肉袒牵羊迎之。孤天子上公，而建等欲孤解围退舍，岂得礼邪！二人老耄，传言失指，已相为斩之。若意有未已，可更遣年少有明决者来！”渊复遣侍中卫演乞克日送任，懿谓演曰：“军事大要有五，能战当战，不能战当守，不能守当走，余二事惟有降与死耳。汝不肯面缚，此为决就死也，不须送任！”壬午，襄平溃，渊与子修将数百骑突围东南走，大兵急击之，斩渊父子于梁水之上。</span>
辽东、带方、乐浪、玄菟悉平。
<span class="c1">◎胡三省曰：汉带方县属乐浪郡，公孙氏分立郡。◎《一统志》：带方故城，今平壤南境。◎谢鍾英曰：今丰德郡东南临津江之南。</span>

4. <span id="卷八·魏书八·二公孙陶四张传第八-公孙度-4"></span>
初，渊家数有怪，犬冠帻绛衣上屋，炊有小儿蒸死甑中。襄平北市生肉，长围各数尺，有头目口喙，无手足而动摇。占曰：“有形不成，有体无声，其国灭亡。”始度以中平六年据辽东，至渊三世，凡五十年而灭。
<span class="c1">◎侯康曰：○《史通·杂说上》引鱼豢《魏略》议曰：当青龙、景初之际，有彗星出于箕而上彻，是为扫除辽东而更置也。苟其如此，人不能达，则德教不设而淫滥首施，以取族灭，殆天意也。</span>
<span class="c1">◎《魏略》曰：始渊兄晃为恭任子，在洛，闻渊劫夺恭位，谓渊终不可保，数自表闻，欲令国家讨渊。帝以渊已秉权，故因而抚之。及渊叛，遂以国法系晃。晃虽有前言，冀不坐，然内以骨肉，知渊破则己从及。渊首到，晃自审必死，与其子相对啼哭。时上亦欲活之，而有司以为不可，遂杀之。
<span class="c2">◎《高柔传》：公孙渊兄晃为叔父恭任内侍。先渊未反，数陈其变。及渊谋逆，帝不忍市斩，欲就狱杀之。高柔上书谏，帝不听，竟遣使赐金屑饮晃及其妻子，赐以棺衣，殡敛于宅。◎胡三省曰：晃数陈渊之必反，非同逆者也。帝欲杀之以绝其类，刑之于市则无名，故欲就狱杀之。</span>
</span>

## 张燕

1. <span id="卷八·魏书八·二公孙陶四张传第八-张燕-1"></span>
张燕，
<span class="c1">◎钱大昭曰：按承祚《志》中，张燕、张绣、典韦、朱建平、刘封皆不书表字。</span>
常山真定人也，
<span class="c1">◎《郡国志》：冀州常山国真定。常山国，高帝置，建武十三年省真定国，以其县属。建安十一年，国除为郡。常山治元氏。◎《一统志》：元氏故城，今直隶正定府元氏县西北。真定故城，今直隶正定府正定县南。</span>
本姓褚。
<span class="c1">◎吴金华曰：○唐林宝撰《元和姓纂》卷六：堵，《左传》郑有堵寇、堵叔、堵俞弥、堵汝父。又音者。《魏志》：“张燕本姓堵。”○似此，则唐代流行之《魏志》作“堵”不作“褚”。</span>
黄巾起，燕合聚少年为群盗，在山泽间转攻，还真定，众余万人。博陵张牛角亦起众，
<span class="c1">◎范《书·桓帝纪》：延熙元年六月，分中山置博陵郡，以奉孝崇皇园陵。◎章怀注：博陵郡故城，在今瀛洲博野县，后徙安平。◎《十三州志》曰：本初元年，蠡吾侯继孝质，是为孝桓帝，追尊考蠡吾侯翼为孝崇皇帝，陵曰博陵，因以为郡。◎吴增僅曰：○《舆地广记》云：博野本汉蠡吾，桓帝分置博陵县。○《水经·滱水注》：汉桓帝追尊父翼陵曰博陵，因以为县，又置郡焉。汉末罢还安平。据此，则博陵郡、县为桓帝同时所置也。建安初年，魏武迁常林为博林太守。十八年省州并郡，《献帝起居注》所载冀州统郡，其一博陵。迨入魏朝遂无可考。则郦注所谓“汉末罢还安平”者，确乎可信矣。◎《一统志》：蠡吾故城，在今直隶保定府博野县西南。◎赵一清曰：张牛角，即《后汉书·袁绍传》之青牛角。◎沈家本曰：范《史》朱雋、袁绍二传，具作“青牛角”。</span>
自号将兵从事，与燕合。燕推牛角为帅，俱攻廮陶。
<span class="c1">廮陶，见《武帝纪》建安十七年。</span>
牛角为飞矢所中，被创且死，令众奉燕，告曰：“必以燕为帅。”牛角死，众奉燕，故改姓张。燕剽捍捷速过人，
<span class="c1">◎赵一清曰：或疑“剽捍”当作“剽悍”，非也。◎潘眉曰：捍，与悍训勇者异义。《史记·货殖列传》“雕捍少虑”注云“如雕性之捷捍”，即此 “捍”字。◎沈家本曰：案，捍字之训卫也，御也，蔽也，距也，突也，张也，扞格不入也，扞格坚不可入之皃，韘也，挽也。捍，谓拾也，言可以捍弦也，坚皃，引也，忮也，见于诸书者如此，无训为捷者。考《史记·汉兴以来将相名臣年表》“属国捍”，《索隐》亦作“悍”。《楚世家》“丰悍”，《春申君传》《索隐》作“捍”，然则捍、悍古书通用，《货值》之“雕捍”，亦当训作勇悍之悍。此《传》“剽捍”，亦当作剽悍解，且下文方言“捷速过人”，如捍已训为捷，无乃重沓乎？赵、潘二说未是。</span>
故军中号曰飞燕。其后人众广，
<span class="c1">冯本“ ”作寝，误。</span>
常山、赵郡、中山、上党、河内诸山谷皆相同，其小帅孙轻、王当等，各以部众从燕，众至百万，号曰黑山。
<span class="c1">◎杜佑曰：卫州卫县，汉朝歌县也。纣都朝歌，在今县西。县西北有黑山。◎洪亮吉曰：朝歌县有黑山，汉末眭固、白绕等起此，聚众十余万，号黑山贼。◎《一统志》：朝歌故城，今河南卫辉府淇县东北。◎黑山，互见《武帝纪》初平二年。</span>
灵帝不能征，河北诸郡被其害。燕遣人至京都乞降，拜燕平难中郎将。
<span class="c1">◎范《书·朱雋传》：拜燕平难中郎将，使领河北诸山谷事，岁得举孝廉、计吏。燕后渐寇河内，逼近京师，于是出雋为河内太守，将家兵击却之。其后诸贼多为袁绍所定。</span>
<span class="c1">◎《九州春秋》曰：张角之反也，
<span class="c2">◎范《书·灵纪》：中平元年二月，钜鹿人张角自称黄天，其部师有三十六万，皆著黄巾，同日反叛。</span>
黑山、白波、
<span class="c2">◎范《书·灵纪》：中平五年二月，黄巾余贼郭太等起于西河白波谷，寇太原、河东。◎章怀注引薛莹《书》曰：黄巾郭泰等起于西河白波谷，时谓之白波贼。</span>
黄龙、左校、牛角、五鹿、羝根、
<span class="c2">◎潘眉曰：羝根，《典略》作“于羝根”。范史《朱雋传》作“于氐根”。“氐”与“羝”通，或称“羝”，或称“于羝”。声有缓急，如“于越”为“越”，其实一也。</span>
苦蝤、
<span class="c2">范《书·朱雋传》作“苦哂”。</span>
刘石、平汉、
<span class="c2">◎赵一清曰：平汉，乃陶升也，故为内黄小吏，见范《书·袁绍传》及《注》。</span>
大洪、司隶、缘城、罗市、雷公、浮云、飞燕、白爵、
<span class="c2">范《书·朱雋传》“大洪”作“大计”，“缘城”作“椽哉”， “白爵”作“白雀”，又有白绕、畦固〖《通鉴》作“眭固”。〗二部，而无罗市。</span>
杨凤、于毒等
<span class="c2">◎范《书·朱雋传》、《袁绍传》俱作“干毒”。◎本志《武纪》：初平二年，黑山贼于毒、白绕、眭固等十余万众略魏郡。</span>
各起兵，大者二三万，小者不减数千。灵帝不能讨，乃遣使拜杨凤为黑山校尉，领诸山贼，得举孝廉计吏。后遂弥漫，不可复数。◎《典略》曰：黑山、黄巾诸帅，本非冠盖，自相号字，谓其白马者为“张白骑”，
<span class="c2">◎《庞悳传》：张白骑叛于弘农，悳随马腾征之，破白骑于两殽间。</span>
谓轻捷者为“张飞燕”，谓声大者为“张雷公”，其饶须者则自称“于羝根”，
<span class="c2">◎《左传》：于思于思。◎杜注：于思，多须之貌。</span>
其眼大者，自称“李大目”。◎张璠《汉纪》云：又有左校、郭大贤、
<span class="c2">◎赵一清曰：郭大贤疑是左校之帅，故下云“三部”。</span>
左髭丈八
<span class="c2">范《书·袁绍传》作“文八”，《通鉴》同。</span>
三部也。
<span class="c2">◎范《书·袁绍传》：初平四年三月，黑山贼干毒等数万人共覆邺城，杀郡守。六月，绍出军入朝哥鹿肠山苍岩谷讨干毒，围攻五日，破之，斩毒及其众万余。绍遂寻山北行，进击诸贼，左髭文八等皆斩之。又击刘石、青牛角、黄龙、左校、郭大贤、李大目、于羝根等复斩数万级，皆屠其屯壁。</span>
</span>
是后，董卓迁天子于长安，天下兵数起，燕遂以其众与豪杰相结。袁绍与公孙瓒争冀州，燕遣将杜长等助瓒，与绍战，为绍所败，人众稍散，
<span class="c1">◎范《书·绍传》：绍与黑山贼张燕及四营屠各、雁门乌桓战于常山。燕精兵数万，骑数千匹，连战十余日。燕兵死伤虽多，绍军亦疲，遂各退。</span>
太祖将定冀州，燕遣使求佐王师，
<span class="c1">◎范《书·献纪》：建安十年四月，黑山贼张燕率众降。</span>
拜平北将军；率众诣邺，封安国亭侯，邑五百户。燕薨，子方嗣。方薨，子融嗣。
<span class="c1">◎毛本夺“方薨，子融嗣”五字。◎或曰：燕识力出群盗上，遂得令终。</span>
<span class="c1">◎陆机《晋惠帝起居注》曰：
<span class="c2">◎沈家本曰：《隋志》梁有《惠帝起居注》二卷，亡。《唐志》不著录。《世说》各篇注引《惠帝起居注》十三事，不著撰人。《隋志》有《元康起居注》一卷。梁有《永平元康永宁起居注》六卷，亡。《旧唐志》有《晋永平起居注》八卷，李轨撰。《新志》卷同，而无撰人。案，永平、永康、永宁并惠帝年号，《起居注》不得有二书，陆机所撰似已在此各卷中，特与李轨所撰年时有先后耳。◎黄逢元曰：《宋书·蔡廓传》傅亮与蔡廓书引陆士衡《起居注》。《魏志》张燕、裴潜传注引陆机《惠帝起居注》。《世说·言语》、《文学》、《赏誉》各篇注均引《惠帝起居注》，不著撰人。黄奭《汉学堂丛书》辑存十二事。◎章宗源《隋志考证》载《书钞》、《御览》引《惠帝起居注》各条，辞繁不录。</span>
门下通事令史张林，飞燕之曾孙。林与赵王伦为乱，未及周年，位至尚书令、
<span class="c2">周本 “位”下夺“至”字。</span>
卫将军，封郡公。寻为伦所杀。</span>

## 张绣

1. <span id="卷八·魏书八·二公孙陶四张传第八-张绣-1"></span>
张绣，武威祖厉人，
<span class="c1">◎班《志》：安定郡祖厉。◎应劭曰：祖，音置。◎师古曰：厉，音赖。◎王鸣盛曰：南监本“置”作“罝”，是。◎全祖望曰：祖，本作“ ”，其作“祖”者，后世之省文也，故易溷于祖，而竟忘其为祝之矣。◎《郡国志》：凉州武威郡祖厉，故属安定。◎惠栋曰：○《前书·武纪》及《志》皆作“祖厉”。○李斐云：音嗟赖。○案，《司农夫人碑》其字作“祖”，今误“租”。◎赵一清曰：“袓”字从衣，不从示。◎弼按：明监本作“袓”。◎沈家本曰：《前志》作“祖厉”，《续志》作“租厉”，无从衣旁者。惟《玉篇·衣部》“袓，又子邪切，县名”，《广韵·九麻》“子邪切，下袓，县名”，《集韵·九麻》“咨邪，下袓厉，县名”，字并从衣。◎王先谦曰：○《水经注》：河水东北流迳祖厉县故城西北，又东北有祖厉川注之。○《寰宇记》：祖厉城一名马城。○《晋志》省。亦见《舆地广记》。○《一统志》：祖厉故城，今甘肃兰州府靖远县西南。○《靖远卫志》：城中无清泉。祖厉旧在卫西，复苦，汲者必涉祖厉而后达于河，遇雨潦即涨溢不可渡，乃截其上流，使北入河，于是故道堙平，往来便易。</span>
骠骑将军济族子也。
<span class="c1">◎《真诰》卷十二：张姜子，西州人，张济妹也。◎注：济，后汉末西凉州人，即张绣从叔也。</span>
边章、韩遂为乱凉州，金城麴胜袭杀祖厉长刘雋。绣为县吏，间伺杀胜，郡内义之。遂招合少年，为邑中豪杰。董卓败，济与李傕等击吕布，为卓报仇。语在《卓传》。绣随济，以军功稍迁至建忠将军，封宣威侯。
<span class="c1">◎陈景云曰：宣威非县，盖乡亭之属，“侯”上疑有脱字。◎钱大昭曰：《续汉志》武威郡有宣威县，或疑乡亭之属，非也。◎《一统志》：宣威故城，在今甘肃凉州府镇番县南</span>
济屯宏农，
<span class="c1">◎宏农，见《武纪》卷首。《晋书·食货志》“魏武移司隶校尉居宏农”，即此。◎《寰宇记》：故城在灵宝县西南二十里。◎《方舆纪要》：今陕州灵宝县西南三十里。</span>
士卒饥饿，南攻穰，
<span class="c1">穰，见《武纪》建安二十年，今河南南阳府邓州东南。</span>
为流矢所中死。绣领其众，屯宛，
<span class="c1">◎宛，两汉志南阳郡治。◎《方舆纪要》：今南阳府治。</span>
与刘表合。太祖南征，军淯水，
<span class="c1">◎淯水，见《武纪》建安二年。◎《方舆纪要》：淯水在今南阳府城东三里。</span>
绣等举众降。太祖纳济妻，绣恨之。太祖闻其不悦，密有杀绣之计。计漏，绣掩袭太祖。太祖军败，二子没。
<span class="c1">◎钱大昭曰：一子谓丰愍王昂，其一子《武帝纪》以为弟子安民，非武帝子。◎弼按：昂字子修，进马于操，操得免而昂死。母丁夫人常言： “将我儿杀之都不复念。”遂哭泣无节。操忿之，遗归家。见《武纪》注及《后妃传》。</span>
绣还保穰，
<span class="c1">◎本志《典韦传》：太祖征荆州，至宛，张绣迎降。太祖甚悦，延绣及其将帅置酒高会。韦持大斧立后，绣及将帅莫敢仰视。后十余日，绣反袭太祖营，太祖出战不利，轻骑引去，韦殊死战，大骂而死。</span>
<span class="c1">◎《傅子》曰：绣有所亲胡车儿，勇冠其军。太祖爱其骁健，手以金与之。绣闻之，
<span class="c2">宋本、元本“之”作“而”。</span>
疑太祖欲因左右刺之，遂反。◎《吴书》曰：绣降，淩统
<span class="c2">“淩统”二字未详。</span>
用贾诩计，乞徙军就高道，道由太祖屯中。绣又曰：“车少而重，乞得使兵各被甲。”太祖信绣，皆听之。绣乃严兵入屯，掩太祖。太祖不备，故败。</span>
太祖比年攻之，不克。
<span class="c1">◎《荀攸传》：建安三年，从征张绣。攸曰：“绣与刘表相恃为强。然绣以游军仰食于刘表，表不能供也，势必离。不如缓军以待之，可诱而致也。若急之，其势必相救。”太祖不从，遂进军之穰，与战。绣急，表果救之，军不利。◎《通鉴》云：会袁绍亡卒诣操云：“田丰劝袁绍袭许。”操解穰围而还，绣率众追之。五月，刘表遣兵救绣，屯于安众，守险以绝军后。操军前后受敌。操乃夜凿险伪遁，表、绣悉军来追，操纵奇兵，步、骑夹攻，大破之。</span>
太祖据袁绍于官渡，
<span class="c1">官渡，见《武纪》建安四年。</span>
绣从贾诩计，复以众降。语在《诩传》。
<span class="c1">◎《武纪》：建安四年十一月，张绣率众降，封列侯。</span>
绣至，太祖执其手，与欢晏，为子均娶绣女，拜扬武将军。官渡之役，绣力战有功，迁破羌将军。从破袁谭于南皮，复增邑凡二千户。是时天下户口减耗，十裁一在，诸将封未有满千户者，而绣特多。从征乌丸于柳城，
<span class="c1">柳城，见《武纪》建安十二年。</span>
未至，薨，谥曰定侯。
<span class="c1">◎《魏略》曰：五官将数因请会，发怒曰：“君杀吾兄，何忍持面视人邪！”绣心不自安，乃自杀。
<span class="c2">毛本“杀”误作“没”。</span>
</span>
子泉嗣，坐与魏讽谋反诛，国除。
<span class="c1">魏讽，事见《武纪》建安二十四年。</span>

## 张鲁

1. <span id="卷八·魏书八·二公孙陶四张传第八-张鲁-1"></span>
张鲁字公祺，
<span class="c1">◎范《书·刘焉传》：鲁字公旗。◎《华阳国志》及宋濂《汉天师世家叙》均作“公祺”。</span>
沛国丰人也。
<span class="c1">丰，见《明纪》景初二年。</span>
祖父陵，客蜀，学道鹄鸣山中，
<span class="c1">◎范《书·刘焉传》：鲁祖父陵，顺帝时客于蜀，学道鹤鸣山中。◎章怀注：山在今益州晋原县南。◎《元和志》：鹤鸣山在晋原县西北七十九里，绝壁千寻。◎《一统志》：鹤鸣山在四川成都府崇庆州西北。◎李兆洛曰：晋原县，今四川成都府崇庆州东十里。◎《方舆纪要》卷六十七：崇庆州有鹤鸣山，州西八十里，绝壁千寻。◎《唐十道志》：剑南道名山之一也。◎本传作“鹄鸣”，范《书》、《水经注》作“鹤鸣”，《御览》作“鸣鹄”，互异。</span>
造作道书
<span class="c1">范《书·刘焉传》作“造作符书”。</span>
以惑百姓，从受道者出五斗米，故世号米贼。
<span class="c1">◎胡三省曰：陵，即今所谓天师者也。后魏寇谦之祖其道。</span>
陵死，子衡行其道。
<span class="c1">◎宋濂《天师世家叙》云：衡字灵真。</span>
衡死，鲁复行之，
<span class="c1">◎《水经·沔水注》云：陵学道与蜀鹤鸣山，传业衡，衡传于鲁。鲁至行宽惠，百姓亲附，供道之费，米限五斗，故世号五斗米道。◎赵一清曰：○《御览》卷九百六十二引《真诰》曰：〖《御览》引作“《贞诰》”。〗陵字辅汉，本大儒，晚学长生之道，得《九鼎丹经》。闻蜀中多名山，乃入鸣鹄山，著道书二十余篇。〖◎《真诰》卷五云：徐季道学道在鸣鹄山中。〗○李膺《益州记》曰：张陵避病疟于丘社中，得咒鬼术书，遂解使鬼法，入鸣鹄山，自称天师。汉熹平末，为蟒蛇所噏。子衡奔走寻尸无所，乃假说权方，以表灵化，生縻鹤迹，置石崖顶。光和二年，遗信告曰：“正月七日，天师升元都。”衡为系师，衡子鲁为嗣师。◎杭世骏《补注》亦引此。◎《方舆纪要》卷六十八：阆中县文成山有张道陵元都台。◎宋濂《汉天师世家叙》云：道陵字辅汉，建武十年生于吴之天目山。暨长，博习群书，中直言极谏科，拜巴郡江州令。弃官隐洛阳北邙山，修炼形之术。章帝以博士征，不赴。和帝即位，召为太傅，封冀侯，亦不就。乃杖策游淮，入鄱阳，上龙虎山，合九天神丹，访西仙源，获《制命五岳摄召万灵》及《神虎密文》于壁鲁洞。俄往嵩山石室，得黄帝《九鼎丹书》。及道既成。闻巴、蜀沴气为人葘，锐意入蜀。初居阳平山，迁鹤鸣山。感玄元老君屡授以经箓之法，于是分形示化，复立二十四治，增以四治，以应二十八宿，妖厉为之衰熄。如发碱泉、破鬼城之事甚多，不能备载。永寿二年，复迁渠亭山，出三五斩邪雌雄剑二，阳平治都功印一，绶嗣天师衡，使世世相传。乃乘云上升，寿盖一百二十又三云。◎见《宋学士文集·翰苑文集》卷六。◎弼按：张道陵生于东汉光武建武十年，死于灵帝光和二年，盖一百五十七年，与宋濂《叙》文不和。◎潘眉曰：○《法苑珠林·破邪篇》云：沛人张陵，客游蜀土，闻古老相传，昔汉高祖应二十四气，祭二十四坛，遂王有天下。陵遂杀牛祭祀二十四所，置以土坛，戴以草屋，称二十四治。治馆之兴，始于此也。二十三所在属地尹喜，一所在咸阳。○又《天师世家叙》云：衡字灵真，有长材，诏征黄门侍郎，避，隐居阳平山，誓以忠孝导民。君子谓其有继宗开绪、纳俗安善之功。衡生京师。◎胡玉缙曰：○“天师”二字，始见于《庄子·徐无鬼篇》。○其文曰：黄帝将见大隗乎具茨之山，至于襄城之野，適遇牧马童子曰：“夫为天下者，亦奚以异乎牧马者哉？亦去其害马者而已矣！”黄帝再拜稽首，称天师而退。○是黄帝之意，盖谓已见大隗。天师，即指大隗也。张陵造作道书，愚惑百姓，实为害马，乃自称天师，而子孙之袭其术者，世人且相与天师之，甚矣，经之不正者久矣！</span>
益州牧刘焉以鲁为督义司马，
<span class="c1">◎胡三省曰：洪氏《隶释》云刘焉在蜀，创置督义司马、助义褒金校尉。刘表在荆，亦置绥民校尉。汉衰，诸侯擅命，率意各置官署。</span>
与别部司马张修击汉中太守苏固，鲁遂袭修杀之，夺其众。
<span class="c1">◎赵一清曰：○《水经·沔水注》：浕水南迳张鲁城东。初平中，刘焉以鲁为督义司马，住汉中，断绝谷道，用远城治，因即崤岭，周回五里，东临濬谷，杳然百寻。西北二面，连峰接崖，莫究其极。从南为盘道，登陟二里有余。浕水又南迳张鲁治东水西山上，有张天师堂，于今民事之。庾仲雍谓山为白马塞，堂为张鲁治。东对白马城，一名阳平关。◎范《书·灵帝纪》：中平元年七月，巴郡妖巫张脩反，寇郡县。◎注引《刘艾纪》曰：时巴郡巫人张脩疗病，愈者雇以五斗米，号为五斗米师。◎惠栋曰：○《华阳国志》云：扶风苏固为汉中太守，鲁遗其党张脩攻固。成固人陈调〖◎《续汉志》：汉中郡成固。◎《一统志》：今陕西汉中府城固县西北十八里。〗素游侠，学兵法，固以为门下掾，说固守杆御寇之术，固不能用。踰墙投走南郑赵嵩，嵩将俱逃。贼盛，固遣嵩求隐蔽处。嵩未还，固又令铃下侦贼。贼得铃下，遂得杀固。嵩痛愤，仗剑直入。调亦聚其宾客百余人攻脩，战死。鲁遂有汉中，数害汉使。调字元化，仲卿孙。
<span class="c2">仲卿名纲，事详《华阳国志》。</span>
嵩字伯高。</span>
焉死，子璋代立，以鲁不顺，尽杀鲁母家室。
<span class="c1">◎范《书·刘焉传》：鲁母有姿色，兼挟鬼道，往来焉家。</span>
鲁遂据汉中，以鬼道教民，自号“师君”。
<span class="c1">◎《通鉴》：建安十八年，鲁以马超为都讲祭酒。◎胡三省曰：都讲祭酒者，鲁使学者都习《老子》五千文，置都讲祭酒，位次师君。</span>
其来学道者，初皆名“鬼卒”。受本道以信，号“祭酒”。
<span class="c1">◎钱大昭曰：○《隶续》载米巫祭酒张普题字：熹平二年三月一日，天表鬼兵胡九〖原阙二字。〗仙历道成，元施元命，道正一元，布于伯气，定召祭酒张普、萌生、赵广、王盛、黄长、杨奉等，谕受微经十二卷。祭酒约：施天师道法元极耳。○此碑有“天师道法”、“祭酒”、“鬼兵”字，而云“受微经十二卷”，盖诸张妖党指传授之。约观其词，以是姓胡老初入米贼社中，故召诸祭酒授以经法，颇合史氏所载。</span>
各领部众，多者为治头大祭酒。
<span class="c1">◎范《书·刘焉传》“治”作“理”。◎何焯曰：“理”本“治”字，避高宗名。</span>
皆教以诚信不欺诈，有病自首其过，
<span class="c1">◎范《书·刘焉传》“首”作“ ”。 ，音式敕反。◎何若瑶曰：○《西域传》注： ，犹服也。</span>
大都与黄巾相似。诸祭酒皆作义舍，如今之亭传。又置义米肉，县于义舍，行路者量腹取足；若过多，鬼神辄病之。犯法，三原，
<span class="c1">◎胡三省曰：原，赦也。◎宋本“神”作“道”，“法”下有“者”字。</span>
然后乃行刑。不置长吏，皆以祭酒为治，民夷便乐之。
<span class="c1">◎范《书·刘焉传》：诸祭酒各起义舍于路，同之亭传，〖传，音涉恋反。〗悬置米肉以给行旅。食者量腹取足，过多则鬼能病之。犯法者，先加三原，〖原，免也。〗然后行刑。不置长吏，以祭酒为理，民夷信向。◎杭世骏曰：○《隋书·地理志》曰：汉中之人好犯鬼神，尤多忌讳。家人有死，辄离其故宅。崇重道教，犹有张鲁之风焉。◎潘眉曰：是时从受道者，类皆兵民胁从，无知名之士。至晋世，则及士大夫矣。如《何充传》云“郗愔及其弟昙，奉天师道”，《王羲之传》云“王氏世奉张氏五斗米道，凝之弥笃。孙恩之乱，凝之入靖室请祷，出语将佐曰：‘吾已请大道，许鬼兵相助，贼自破矣。’遂为孙恩所害”，《孙恩传》言“恩世奉五斗米道”，《殷仲堪传》云“仲堪少奉天师道，桓玄来攻，犹勤请祷，终为追兵所获，逼令自杀”，《王恭传》云“虞珧子妻裴氏，有服食之术，常衣黄衣，状如天师。王道子甚悦之”。《法苑珠林·破邪篇》载晋程道惠世奉五斗米道，常云：“古来正道，莫踰李老，惟不立鬼卒、鬼吏、祭酒、奸令祭酒、治头大祭酒诸名耳。”</span>
雄据巴、汉垂三十年。
<span class="c1">◎《典略》曰：熹平中，妖贼大起，三辅有骆曜。光和中，东方有张角，汉中有张脩。骆曜教民缅匿法，角为太平道，脩为五斗米道。太平道者，师持九节杖为符祝，教病人叩头思过，因以符水饮之，得病或日浅而愈者，则云此人信道，其或不愈，则为不信道。
<span class="c2">范《书·刘焉传》注引此“为”作“云”。</span>
脩法略与角同，
<span class="c2">◎范《书·皇甫嵩传》：钜鹿张角自称大贤良师，奉事黄、老道，畜养弟子，跪拜首过，符水咒说以疗病。病者颇愈，百姓信仰之。角因遣弟子八人，使于四方，以善道教化，天下转相诳惑。十余年间，众徒数十万。</span>
加施静室，使病者处其中思过。又使人为奸令祭酒，祭酒主以《老子五千文》，使都习，号为奸令。
<span class="c2">章怀注引此无“为”字。</span>
为鬼吏，主为病者请祷。请祷之法，书病人姓名，说服罪之意。作三通，其一上之天，著山上，其一埋之地，其一沉之水，谓之三官手书。
<span class="c2">◎钱大昭曰：此三官之始也。《道藏》书以为唐宏、葛雍、周实三人，并无实据。</span>
使病者家出五斗米为常，故号曰五斗米师。实无益于治病，但为淫妄，
<span class="c2">◎何焯云：谓淫祀妄言也。</span>
然小人昏愚，竟共事之。后角被诛，脩亦亡。及鲁在汉中，因其民信行脩业，遂增饰之。教使作义舍，以米肉置其中以止行人；又教使自隐，有小过者，当治道百步，
<span class="c2">章怀注“治”作“循”，避唐讳</span>
则罪除；又依《月令》，春夏禁杀；又禁酒。流移寄在其地者，不敢不奉。◎臣松之谓：“张脩”应是“张衡”之误，非《典略》之失，则传写之误。
<span class="c2">◎陈景云曰：衡事见《鲁传》，裴氏盖据本传言之。《后汉书·灵帝纪》张角、张脩并以中平元年反，章怀注脩事，引汉侍中刘艾《纪》，与《典略》之文合。刘《纪》出《典略》之前，不应有误。脩、衡二人虽同出五斗米道，而衡匿迹深山，无阻兵作乱事，与反逆之妖贼自异也。◎又曰：刘艾尝为董卓长史，所记皆耳目近事，在魏鱼豢《典略》之前，不应有误。◎钱大昭曰：按张鲁本传，鲁即张衡之子。又云“益州牧刘焉以鲁为督义司马，与别部司马张脩将兵击汉中太守苏固”，《典略》所云“汉中张脩”，即刘焉之别部司马，亦习五斗米道。《后汉书·灵帝纪》所谓“巴郡妖巫”是也。安得以张鲁之父当之？裴说非是。◎惠栋曰：刘焉司马张脩与鲁同击汉中，鲁袭杀脩，非其父也。◎弼按：惠说本《通鉴考异》。</span>
</span>
汉末，力不能征，遂就宠鲁为镇民中郎将，
<span class="c1">范《书·刘焉传》作“镇夷中郎将”。</span>
领汉宁太守，
<span class="c1">曹公入南郑，复汉宁郡为汉中，详见《武纪》建安二十年。</span>
通贡献而已。民有地中得玉印者，
<span class="c1">◎何焯曰：米道之后云自陵传有玉印，岂因鲁常得之，犹假以欺人耶？</span>
群下欲尊鲁为汉宁王。
<span class="c1">◎赵一清曰：建言欲鲁举号者是李胜之父李休，见《曹爽传》注。</span>
鲁功曹巴西阎圃谏鲁曰：
<span class="c1">◎《华阳国志》：圃，巴西安汉人。</span>
“汉川之民，户出十万，财富土沃，四面险固；
<span class="c1">◎赵一清曰：○《文选》陈孔璋《为曹洪与魏文帝书》云：汉中地形，实有险固，四岳三涂，皆不及也。彼有精甲数万，临高守要，一夫挥戟，万人不得进。而我军过之，若骇鲸之决细网，奔兕之触鲁缟，未足以喻其易。</span>
上匡天子，则为桓、文，次及窦融，不失富贵。今乘制署置，势足斩断，不烦于王。愿且不称，勿为祸先。”鲁从之。马腾、韩遂之乱，关西民从子午谷奔之者数万家。
<span class="c1">◎《一统志》：子午谷在陕西西安府长安县南。◎《汉书·王莽传》：元始五年秋，莽以皇后有子孙瑞，通子午道，从杜陵直绝南山，径汉中。◎颜师古注：子，北方也。午，南方也。言通南北道相当，故谓之子午。今京城直南山有谷通梁汉道，名子午谷。◎《三秦记》：子午，长安正南山名。秦岭谷名子午，一名樊川。◎《玉海》：南山大谷凡六，谓子午、傥骆、褒斜，南北分列也。◎赵一清曰：○《方舆纪要》卷五十六：子午道南口曰午，在今汉中府洋县东百六十里；北口曰子，在今西安府南百里，有子午关。谷长六百六十里。或曰，即古蚀中也。◎谢鍾英曰：在今镇安、宁陕间。</span>

2. <span id="卷八·魏书八·二公孙陶四张传第八-张鲁-2"></span>
建安二十年，太祖乃自散关出武都征之，至阳平关。
<span class="c1">◎散关、武都、阳平关，均见《武纪》建安二十年。</span>
鲁欲举汉中降，其弟卫不肯，率众数万人据关坚守。太祖攻破之，遂入蜀。
<span class="c1">◎《魏名臣奏》载董昭《表》曰：“武皇帝承凉州从事及武都降人之辞，说张鲁易攻，阳平城下南北山相远，不可守也，信以为然。及往临履，不如所闻，乃叹曰：‘他人商度，少如人意。’攻阳平山上诸屯，
<span class="c2">《通鉴》下有“山峻难登”四字。</span>
既不时拔，士卒伤夷者多。
<span class="c2">《通鉴》下有“军食且尽”四字。</span>
武皇帝意沮，便欲拔军截山而还，
<span class="c2">◎胡三省曰：截山者，防其尾追也。</span>
遣故大将军夏侯惇、
<span class="c2">夏侯惇为大将军在魏文时，此盖为董昭上表时所追称。</span>
将军许褚呼山上兵还。会前军未还，夜迷惑，误入贼营，贼便退散。侍中辛毗、刘晔等在兵后，语惇、褚，言：‘官兵已据得贼要屯，贼以散走。’犹不信之，惇前自见，乃还白武皇帝，进兵定之。幸而克获。此近事，吏士所知。”又杨暨《表》曰：
<span class="c2">杨暨字休先，熒阳人，见刘晔、田豫传。</span>
“武皇帝始征张鲁，以十万之众，身亲临履，指受方略，因就民麦以为军粮。张卫之守，盖不足言。地险易守，虽有精兵虎将，势不得施。对兵三日，欲抽军还，言‘作军三十年，一朝持与人，如何’。此计已定，天祚大魏，鲁守自坏，因以定之。”
<span class="c2">◎何焯曰：此操不敢取蜀之实录。其后惩于夏侯授首，亦无意复争汉川也。然持胜之道莫善于此。</span>
◎《世语》曰：鲁遣五官掾降，弟卫横山筑阳平城以拒，王师不得进。鲁走巴中。军粮尽，太祖将还。西曹掾东郡郭谌曰：“不可。鲁已降，留使既未反，卫虽不同，偏携可攻，县军深入，以进必克，退必不免。”太祖疑之。夜有野麋数千突坏卫营，军大惊。夜，高祚等误与卫众遇，祚等多鸣鼓角会众。卫惧，以为大军见掩，遂降。
<span class="c2">◎范《书·刘焉传》：鲁弟卫率众数万，拒关固守。操破卫，斩之。◎《通鉴考异》曰：○《武帝纪》：公至阳平，张鲁使弟卫等拒关，攻之不拔，乃引还。贼守备解散。公乃秘遣解等乘险夜袭，大破之。○《刘晔传》曰：太祖欲还，令晔督后诸军。晔策鲁可克，驰白太祖，不如致攻。遂进兵，鲁乃奔走。</span>
</span>
鲁闻阳平已陷，将稽颡，
<span class="c1">◎范《书》“将稽颡”下有“归降”二字。◎沈家本曰：“将稽颡”三字，语意不完，疑夺“归降”二字。◎弼按：《蜀志·先主传》“庐江雷绪稽颡”，意相同。</span>
圃又曰：“今以迫往，功必轻；不如依杜灌赴朴胡相拒，
<span class="c1">◎杜濩、朴胡，见《武纪》建安二十年。《通鉴》“灌”作“濩”。◎胡三省曰：○杜濩，賨邑侯也。朴胡，巴七姓夷王也。余拒板循蛮渠帅有罗、朴、都、鄂、度、夕、袭七姓，不输租赋，此所谓七姓夷王也。其余户岁入賨钱口四十，故有賨侯。○孙盛曰：朴，音浮。濩，音户。◎陈景云曰：“灌”当做“濩”，见《武纪》及《蜀志》黄权、王平二传。◎钱大昭曰：朴胡，人姓名，巴七姓夷王也。胡尝为巴东太守。◎赵一清曰：○《方舆纪要》卷六十八：巴渝蛮亦谓之板楯蛮，以常挟楯为战具也。有七姓，曰：罗、朴、督、鄂、度、夕、龚，皆为渠帅，其渠长为賨侯。阎圃劝张鲁依度濩，赴朴胡。度濩，賨侯之名。朴胡，七姓之一也。◎侯康曰：《华阳国志》叙鲁事有巴夷杜濩、朴胡、袁约三人，此作“杜灌”，乃笔误耳。</span>
然后委质，攻必多。”于是奔南山入巴中。
<span class="c1">◎南山，在今陕西汉中府沔县南，四川保宁府南江县北。诸葛亮徙府营于南山，即此。巴中，见《武纪》建安二十年。◎谢鍾英曰：○《方舆纪要》：自南郑而南，循山岭达于四川保宁府巴州，为米仓道。米仓山在南郑西南一百四十里。○鍾英按：当在沔县直南南江县北。◎惠栋曰：○《华阳国志》云：鲁走巴中，先主将迎之，而阎圃说鲁北降归魏武，不然西结刘备以归之。鲁勃然曰：“宁为曹公作奴，不为刘备上客。”遂委质魏武。○栋案：鲁本汉贼，安肯附汉？同恶相济，宜其甘心为曹公奴也。</span>
左右欲悉烧宝货仓库，鲁曰：“本欲归命国家，而意未达。今之走，避锋锐，非有恶意。宝货仓库，国家之有。”遂封藏而去。太祖入南郑，
<span class="c1">◎南郑，见《武纪》建安十六年“汉中郡”注。◎胡三省曰：南郑县，汉中郡治所。◎惠栋曰：○《沔水注》：《耆旧传》云：“南郑之号，始于郑桓公死于犬戎，其民南奔，故以南为称。”◎《方舆纪要》：今汉中府城东北二里。</span>
甚嘉之。又以鲁本有善意，遣人慰喻。
<span class="c1">冯本“慰”作“尉”。</span>
鲁尽将家出，太祖拜鲁镇南将军，待以客礼，封阆中侯，
<span class="c1">◎章怀注：阆中属巴郡，今隆州县。◎王先谦曰：○前汉县，三国蜀巴西郡治此。○常《志》：阆水迂曲，迳其三面，县处其中，故名。○《一统志》：阆中故城，今保宁府阆中县治。◎弼按：《华阳国志》作“封襄平侯”。</span>
邑万户。封鲁五子及阎圃等皆为列侯。
<span class="c1">◎潘眉曰：鲁五子，见于本传者一人，名富，袭爵为阆中侯；见于宋濂《天师世家叙》者一人，名盛，字元宗，魏太祖封都亭侯，弗受，始自汉中还，就龙虎山创三元，曰升坛受箓；见于《太平御览》五百十八引《魏志》者一人，名广，字嗣宗，鲁第二子也。鲁雅为魏武所宠，诸子未胜缨，并遣中使拜受官爵。〖今《魏志》无此文。〗阎圃初封都亭侯，《劝进表》称“平乐亭侯”是也。黄初中，进封乡侯。《晋书·阎缵传》称圃封平乐乡侯，是也。</span>
<span class="c1">◎臣松之以为：张鲁虽有善心，要为败而后降，今乃宠以万户，五子皆封侯，过矣。◎习凿齿曰：鲁欲称王，而阎圃谏止之，今封圃为列侯。夫赏罚者，所以惩恶劝善也，苟其可以明轨训于物，无远近幽深矣。今阎圃谏鲁勿王，而太祖追封之，将来之人孰不思顺！塞其本源而末流自止，其此之谓与！若乃不明于此而重燋烂之功，
<span class="c2">◎《通鉴》“燋”作“焦”。◎胡三省曰：此引《前书》徐福焦头烂额事。</span>
封爵厚赏止于死战之士，则民利于有乱，俗竟于杀伐，阻兵仗力，
<span class="c2">宋本“仗”作“杖”。</span>
干戈不戢矣。太祖之此封，可谓知赏罚之本，虽汤武居之，无以加也。◎《魏略》曰：黄初中，增圃爵邑，在礼请中。
<span class="c2">◎宋本“请”作 “谓”。◎官本《考证》曰：监本作“在礼为中”，毛本作“在礼谓中”。按，《蜀志·刘封传》注“诏转（仪拜）〈拜仪〉楼船将军，在礼请中”。请，犹奉朝请之请。毛本、监本均失之，今改正。</span>
后十余岁病死。◎《晋书》云：西戎司马阎缵，圃孙也。
<span class="c2">◎赵一清曰：○《晋书·缵传》：缵字续伯，巴西安汉人。祖圃，为张鲁功曹，劝鲁降魏，封平乐乡侯。璞嗣爵，仕吴，至牂牁太守。缵侨居河南新安。○一清案：圃以劝降之功仕魏封侯，其子又袭爵矣，不知何以仕吴也？传不明言，可谓疏略。缵姓字亦见《管辂传》注。</span>
</span>

3. <span id="卷八·魏书八·二公孙陶四张传第八-张鲁-3"></span>
为子彭祖娶鲁女。
<span class="c1">◎潘眉曰：○彭祖，燕王宇字。○《御览》卷五百十八引《南郑城碑》云：位尊上将，体极人臣，五子十室，荣并爵均，童年婴稚，抱拜王人，命婚帝族，或尚或嫔。○盖谓此也。◎赵一清曰：○《水经·沔水注》：黄沙水南注汉水，南有女郎山，山上有女郎冢，远望山坟，嵬嵬壮高，及即其所，裁有坟形。山上直路下出，不生草木，世人谓之女郎道。下有女郎庙及捣衣石，言张鲁女也。有小水北流入汉，谓之女郎水。</span>
鲁薨，谥之曰原侯。
<span class="c1">◎沈家本曰：“之”字疑衍。</span>
子富嗣。
<span class="c1">◎赵一清曰：○今张氏子孙盛于江西广信府贵溪县之龙虎山。山在县西南八十里，道书以为第二十九福地，相传张道陵修炼于此。《方舆纪要》卷八十五引《图经》云：后汉末，张鲁之子自汉中徙居于此。</span>
<span class="c1">◎《魏略》曰：刘雄鸣者，蓝田人也。
<span class="c2">蓝田，见《武纪》建安十七年。</span>
少以采药射猎为事，常居覆车山下，
<span class="c2">◎《元和志》：蓝田山，一名玉山，一名覆车山，在县东二十八里。◎郭缘生《述征记》云：山形如覆车之象。◎《后魏风土记》云：山巅方二里，仙圣游集之所，刘雄鸣学道于此。</span>
每晨夜，出行云雾中，以识道不迷，而时人因谓之能为云雾。郭、李之乱，人多就之。建安中，附属州郡，州郡表荐为小将。马超等反，不肯从，超破之。后诣太祖，太祖执其手，谓之曰：“孤方入关，梦得一神人，即卿邪？”乃厚礼之，表拜为将军，遣令迎其部党。部党不欲降，遂劫以反，诸亡命皆往依之，有众数千人，据武关道口。
<span class="c2">武关，见《武纪》初平元年。</span>
太祖遣夏侯渊讨破之，雄鸣南奔汉中。汉中破，穷无所之，乃复归降。太祖捉其须曰：“老贼，真得汝矣！”复其官，徙渤海。
<span class="c2">局本“徙”误作“徒”。</span>
时又有程银、侯选、李堪，皆河东人也，兴平之乱，有众千余家。建安十六年，并与马超合。超破走，堪临阵死。银、选南入汉中，汉中破，诣太祖降，皆复官爵。
<span class="c2">◎是时庞悳亦随鲁降。◎胡三省曰：程银、侯选，关中部帅也。渭南冀城之败，皆奔张鲁。◎何焯曰：此属皆大乱之时，坞壁自保，因为雄长者也。金末封九公，亦因而用之之法，力不能平，反假以禄位，使为扞御也。</span>
</span>

4. <span id="卷八·魏书八·二公孙陶四张传第八-张鲁-4"></span>
评曰：公孙瓒保京，坐待夷灭。度残暴而不节，渊仍以业载凶，只足覆其族也。陶谦昏乱而忧死，张杨授首于臣下，皆拥据州郡，曾匹夫之不若，固无可论者也。燕、绣、鲁舍群盗，列功臣，去危亡，保宗祀，则于彼为愈焉。
