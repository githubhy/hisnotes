---
weight: 28
title: 卷二十七·魏书二十七·徐胡二王传第二十七
---

# 卷二十七·魏书二十七·徐胡二王传第二十七

1. <span id="卷二十七·魏书二十七·徐胡二王传第二十七-1"></span>
魏书二十七徐胡二王传第二十七
三国志二十七

2. <span id="卷二十七·魏书二十七·徐胡二王传第二十七-2"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">徐邈传、胡质传、王基传 校录：初晨一缕光</span>
<span class="c1">王昶传 校录：森林守望者</span>
<span class="c1">复校：擎骥</span>

## 徐邈

1. <span id="卷二十七·魏书二十七·徐胡二王传第二十七-徐邈-1"></span>
徐邈字景山，燕国蓟人也。
<span class="c1">◎《郡国志》：幽州广阳郡蓟，本燕国。刺史治。◎洪亮吉曰：燕国，汉置，后国除作广阳郡，至魏太和六年复作国。◎弼按：○《武文世王公传·赵王幹传》：黄初二年，进爵，封燕公。○是广阳郡作国在黄初二年也，洪说少误。◎《一统志》：蓟县故城，今顺天府大兴县西南。◎邈责李敏子娶妻，见《公孙度传》注引《晋阳秋》。</span>
太祖平河朔，召为丞相军谋掾，试守奉高令，
<span class="c1">◎《郡国志》：兖州泰山郡奉高。◎《一统志》：奉高故城，今山东泰安府泰安县东北十七里。</span>
入为东曹议令史。魏国初建，为尚书郎。时科禁酒，而邈私饮至于沈醉。校事赵达问以曹事，邈曰：“中圣人。”达白之太祖，太祖甚怒。度辽将军鲜于辅进曰：“平日醉客谓酒清者为圣人，浊者为贤人，邈性修慎，偶醉言耳。”
<span class="c1">◎赵一清曰：○《左传·襄公二十二年》：臧武仲如晋，雨，过御叔。御叔在其邑，将饮酒，曰：“焉用圣人！我将饮酒而己，雨行，何以圣为？”○此即景山之所谓中圣人也。鲜于辅武人，不得其说，更以清、浊分圣、贤耳。</span>
竟坐得免刑。后领陇西太守，转为南安。
<span class="c1">南安郡，汉末分汉阳郡置。</span>
文帝践阼，历谯相，平阳、安平太守，
<span class="c1">◎《沛穆王林传》：建安二十二年，徙封谯。◎谯国之称始此，亦当于是时置相也。◎钱大昕曰：○《晋志》：平阳郡，魏少帝置。○据此传，则文帝已有此郡矣。或云“平阳”当为“阳平”。◎弼按：○《齐王芳纪》：正始八年，分河东之汾北十县为平阳郡。○不应黄初时即有平阳太守。○《文纪》：黄初二年，以魏郡东部为阳平郡。○钱说或为“阳平”，近是。○《郡国志》：冀州安平国。○本志《武纪》：建安十八年，以安平等十郡为魏国。○是时已除国为郡矣。</span>
颍川典农中郎将，所在著称，
<span class="c1">◎《续汉志》刘昭注引《魏志》曰：曹公置典农中郎将，秩二千石。◎《御览·二百四十一》引《魏略》云：上以农殖大事将选典农，以徐邈为颍川典农中郎将，所在著称。</span>
赐爵关内侯。车驾幸许昌，问邈曰：“颇复中圣人不？”邈对曰：“昔子反毙于谷阳，
<span class="c1">◎《左传》：晋楚鄢陵之战，楚王召子反谋。谷阳竖献饮于子反，子反醉而不能见。王曰： “天败楚也夫！余不可以待。”乃宵遁。◎杜注：谷阳，子反内竖也。</span>
御叔罚于饮酒，
<span class="c1">◎御叔，见前。◎杜注：御叔，鲁御邑大夫。古者家有国邑，故以重赋为罚。</span>
臣嗜同二子，不能自惩，时复中之。然宿瘤以丑见传，而臣以醉见识。”帝大笑，顾左右曰：“名不虚立。”迁抚军大将军军师。

2. <span id="卷二十七·魏书二十七·徐胡二王传第二十七-徐邈-2"></span>
明帝以凉州绝远，南接蜀寇，以邈为凉州刺史，
<span class="c1">◎事在太和二年。◎胡三省曰：○《晋志》曰：凉州，盖以其地处西方，常寒凉也。地势西北邪出，在南山之间，南隔西羌，西通西域，统金城、西平、武威、张掖、西郡、酒泉、敦煌、西海等郡。◎洪亮吉误以为安定郡属凉州。谢鍾英以安定郡属雍州，是。</span>
使持节领护羌校尉。
<span class="c1">◎《续百官志》：护羌校尉，一人，比二千石。◎《晋志》：魏凉州刺史领戊己校尉，护西域，如汉故事。</span>
至，值诸葛亮出祁山，陇右三郡反，邈辄遣参军及金城太守等击南安贼，破之。河右少雨，常苦乏谷，邈上修武威、酒泉盐池以收虏谷，
<span class="c1">◎赵一清曰：○《汉书·地理志》：金城郡临羌。○注云：西北至塞外，有西王母石室、僊海、盐池，莽曰盐羌。○盖地与武威、酒泉二郡相连也。</span>
又广开水田，募贫民佃之，家家丰足，仓库盈溢。乃支度州界军用之余，以市金帛犬马，
<span class="c1">◎赵一清曰：《晋书·食货志》作“及度支州界军用之余，以市金锦犬马。”</span>
通供中国之费。以渐收敛民间私仗，
<span class="c1">宋本、冯本“仗”作“杖”。</span>
藏之府库。然后率以仁义，立学明训，禁厚葬，断淫祀，进善黜恶，风化大行，百姓归心焉。西域流通，
<span class="c1">◎官本《考证》云：《御览》“流通”作“通流”。</span>
荒戎入贡，皆邈勋也。讨叛羌柯吾有功，
<span class="c1">◎《明纪》：景初二年，凉州刺史率诸郡攻讨，斩注诣首。◎当为邈事。</span>
封都亭侯，邑三百户，加建威将军。
<span class="c1">◎洪饴孙曰：建威将军，一人，第四品。</span>
邈与羌、胡从事，不问小过；若犯大罪，先告部帅，使知，应死者乃斩以徇，是以信服畏威。赏赐皆散与将士，无入家者，妻子衣食不充；天子闻而嘉之，随时供给其家。弹邪绳枉，州界肃清。

3. <span id="卷二十七·魏书二十七·徐胡二王传第二十七-徐邈-3"></span>
正始元年，还为大司农。迁为司隶校尉，百寮敬惮之。公事去官。后为光禄大夫，数岁即拜司空，邈叹曰：“三公论道之官，无其人则缺，
<span class="c1">◎《书》云：三公论道经邦，燮理阴阳，官不必备，惟其人。</span>
岂可以老病忝之哉？”遂固辞不受。
<span class="c1">◎《晋书·郑袤传》：袤曰：“魏以徐景山为司空，吾时为侍中，受诏譬旨。徐公语吾曰：‘三公当上应天心，苟非其人，实伤和气，不敢以垂死之年，累辱朝廷也。’终不就。”</span>
嘉平元年，年七十八，以大夫薨于家，用公礼葬，谥曰穆侯。子武嗣。六年，朝廷追思清节之士，诏曰：“夫显贤表德，圣王所重；举善而教，仲尼所美。
<span class="c1">◎钱大昕曰：魏晋人引《论语》，多于“教”字断句。如《仓慈传》注“举善而教，恕以待人”，《顾邵传》“举善以教，风化大行”，《陆绩传》注“臣闻唐虞之政，举善而教”，《晋书·卫瓘传》“圣王崇贤，举善而教”，皆是也。《刘馥传》“举善而教，不能则劝”，虽引成文，亦似以四字为句。考应劭《风俗通》载汝南太守欧阳歙下教云“盖举善以教，则不能者劝”，则汉时经师句读已然矣。</span>
故司空徐邈、征东将军胡质、卫尉田豫皆服职前朝，
<span class="c1">◎官本《考证》云：职，宋本作“质”。</span>
历事四世，
<span class="c1">武、文、明、齐王。</span>
出统戎马，入赞庶政，忠清在公，忧国忘私，不营产业，身没之后，家无余财，朕甚嘉之。其赐邈等家谷二千斛，钱三十万，布告天下。”邈同郡韩观曼游，有鉴识器幹，与邈齐名，而在孙礼、卢毓先，为豫州刺史，甚有治功，卒官。
<span class="c1">◎《魏名臣奏》载黄门侍郎杜恕表，称：“韩观、王昶，信有兼才，高官重任，不但三州。”</span>
卢钦著书，称邈曰：“徐公志高行洁，才博气猛。其施之也，高而不狷，洁而不介，博而守约，猛而能宽。圣人以清为难，而徐公之所易也。”或问钦：“徐公当武帝之时，人以为通，自在凉州及还京师，人以为介，何也？”钦答曰；“往者毛孝先、崔季珪等用事，贵清素之士，于时皆变易车服以求名高，而徐公不改其常，故人以为通。比来天下奢靡，
<span class="c1">◎胡三省曰：比来，犹言近来也。</span>
转相仿效，而徐公雅尚自若，不与俗同，故前日之通，乃今日之介也。是世人之无常，而徐公之有常也。”
<span class="c1">◎袁宏《三国名臣序赞》曰：景山恢诞，韵与道合，形器不存，方寸海纳，和而不同，通而不杂，遇醉忘辞，在醒贻答。◎或曰：安得有常之人，而与共阅世人之无常也哉！◎赵一清曰：○《御览》卷七百五十引《魏氏春秋》曰：徐邈善画，作走水獭，标于水滨，群獭集焉。○又引《续齐谐记》曰：魏明帝游洛水，水中有白獭数头，靡净可怜，见人辄去。帝顾玩，终不可得。侍中徐景山曰：“臣闻獭嗜鲻鱼，乃不避死，可以此候之。”乃画板作两生鲻鱼悬岸，于是群獭竞赴，一时执得。帝嘉之，谓曰：“不闻卿知画，何其妙也？”答曰：“臣亦未尝执笔，然人之所作者，自可庶几耳。”帝曰：“是善用所长也。”◎弼按：《邈传》邈于明帝时未为侍臣，又邈在位，百寮敬惮，水滨画板，似不相类。《说部》所载，或不足据也。◎又按《晋书·王濬传》：刺史燕国徐邈有女才淑，择夫未嫁。邈乃大会佐吏，令女于内观之。女指濬告母，邈遂妻之。</span>

## 胡质

1. <span id="卷二十七·魏书二十七·徐胡二王传第二十七-胡质-1"></span>
胡质字文德，楚国寿春人也。
<span class="c1">◎钱大昕曰：寿春县，两汉属九江郡，魏以九江为楚王国，故属楚也。《吴志》蒋钦称“九江寿春人”，则据汉郡县言之。◎弼按：○《楚王彪传》：太和六年，自白马改封楚。○盖魏以九江为淮南国，复改楚国，后又为淮南郡也。○《晋书·胡威传》：威淮南寿春人。○威，质子也。◎《一统志》：寿春故城，今安徽凤阳府寿州治。</span>
少与蒋济、朱绩俱知名于江、淮间，
<span class="c1">◎本志《蒋济传》：济，楚国平阿人。◎《吴志·朱绩传》：绩，丹阳故鄣人。</span>
仕州郡。蒋济为别驾，
<span class="c1">◎《温恢传》：恢出为扬州刺史。太祖曰： “得无蒋济为治中邪？”乃遣济还州。◎《蒋济传》：以温恢为扬州刺史，济为别驾。</span>
使见太祖。太祖问曰：“胡通达，长者也，宁有子孙不？”济曰：“有子曰质，规模大略不及于父，至于精良综事过之。”
<span class="c1">◎案胡氏谱：
<span class="c2">《胡氏谱》，隋、唐志不著录。</span>
通达名敏，以方正征。</span>
太祖即召质为顿丘令。
<span class="c1">魏武曾为顿丘令，见《武纪》卷首。</span>
县民郭政通于从妹，杀其夫程他，郡吏冯谅系狱为证。政与妹皆耐掠隐抵，谅不胜痛，自诬，当反其罪。质至官，察其情色，更详其事，检验具服。

2. <span id="卷二十七·魏书二十七·徐胡二王传第二十七-胡质-2"></span>
入为丞相东曹议令史，州请为治中。
<span class="c1">◎《续百官志》：诸州皆有从事史、假佐。其功曹从事为治中从事。</span>
将军张辽与其护军武周有隙。
<span class="c1">◎《张辽传》：辽拜征东将军，建安二十一年屯居巢。◎洪饴孙曰：诸护军无定员，诸要镇及将军领兵出征者皆置此官。</span>
辽见刺史温恢求请质，质辞以疾。辽出谓质曰：“仆委意于君，何以相辜如此？”质曰：“古人之交也，取多知其不贪，奔北知其不怯，闻流言而不信，故可终也。武伯南身为雅士，往者将军称之，不容于口，今以睚眦之恨，乃成嫌隙。
<span class="c1">睚，五卖反。眦，士卖反。</span>
况质才薄，岂能终好？是以不愿也。”辽感言，复与周平。
<span class="c1">◎虞预《晋书》曰：周字伯南，沛国竹邑人。
<span class="c2">◎《一统志》：竹邑故城，今安徽凤阳府宿州北二十五里。</span>
位至光禄大夫。
<span class="c2">◎武周为下邳令，见《臧霸传》；为侍御史，列名劝进，见《文纪》注引《禅代众事》。◎《晋书·武陔传》：父周，魏卫尉。</span>
子陔，字元夏。陔及二弟韶、茂，皆总角见称，并有器望，虽乡人诸父，未能觉其多少。时同郡刘公荣，
<span class="c2">◎《晋书·王戎传》：戎尝与阮籍饮，时兖州刺史刘昶字公荣在坐。籍以酒少，酌不及昶，昶无恨色。戎异之。◎《晋书·隐逸传·范乔传》：济阴刘公荣有知人之鉴。◎丁国钧《晋书校文》曰：据《刘氏谱》，〖《世说·任诞篇》注。〗公荣沛国人，《武陔传》言“同郡刘公荣有知人之鉴”，陔亦沛国人，作“济阴”，误。</span>
名知人，尝造周。周谓曰：“卿有知人之明，欲使三儿见卿，卿为目高下，以效郭、许之听可乎？”
<span class="c2">◎范《书·郭太传》：太字林宗，太原介休人也。性明知人，好奖训士类。◎《郭林宗别传》云：林宗有人伦鉴识，题品海内之士，或在幼童，或在里肆，后皆成英彦六十余人。◎范《书·许劭传》：劭字子将，汝南平舆人也。少峻名节，好人伦，多所赏识。故天下言拔士者，咸称许、郭。◎劭事又见本志《武纪》卷首及《和洽传》注引《汝南先贤传》。</span>
公荣乃自诣陔兄弟，与共言语，观其举动。出语周曰：“君三子皆国士也。元夏器量最优，有辅佐之风，展力仕宦，可为亚公。叔夏、季夏，不减常伯、纳言也。”陔少出仕宦，历职内外，泰始初为吏部尚书，迁左仆射、右光禄大夫、开府仪同三司，卒于官。陔以在魏已为大臣，本非佐命之数，怀逊让，不得已而居位，故在官职，无所荷任，夙夜思恭而已。终始全洁，当世以为美谈。
<span class="c2">◎陔，事见《陈泰传》。◎《晋书·武陔传》：陔少好人伦，与颍川陈泰友善。魏明帝世，累迁下邳太守。景帝为大将军，引为从事中郎，累迁司隶校尉，转太仆卿。初封亭侯，五等建，改封薛县侯。</span>
韶历二官吏部郎。
<span class="c2">◎陈少章曰：○官，当作“宫”。○《晋书·陔传》：韶历吏部郎、太子右卫率、散骑常侍。</span>
《山涛启事》称韶清白有诚，终于散骑常侍。茂至侍中、尚书。颍川荀恺，宣帝外孙，世祖姑子，
<span class="c2">◎本志《荀彧传》：彧孙霬妻，司马景王、文王之妹也。霬薨，子恺嗣。</span>
自负贵戚，要与茂交。茂拒而不答，由是见怒。元康元年，杨骏被诛。
<span class="c2">局本无“被”字，误。</span>
恺时为尚书仆射，以茂骏之姨弟，陷为骏党，
<span class="c2">◎《晋书·杨骏传》：侍中傅祗夜白骏，请与武茂俱入云龙门观察事势。</span>
遂枉见杀，众咸冤痛之。
<span class="c2">◎《晋书·陔传》：侍中傅祗上表申明之，后追赠光禄勋。</span>
</span>

3. <span id="卷二十七·魏书二十七·徐胡二王传第二十七-胡质-3"></span>
太祖辟为丞相属。黄初中，徙吏部郎，为常山太守，迁任东莞。
<span class="c1">东莞，见《夏侯玄传》注引《魏书》，又见《徐奕传》、《张既传》。</span>
士卢显为人所杀，质曰：“此士无雠而有少妻，所以死乎！”悉见其比居年少，书吏李若见问而色动，遂穷诘情状。若即自首，罪人斯得。每军功赏赐，皆散之于众，无入家者。在郡九年，吏民便安，将士用命。

4. <span id="卷二十七·魏书二十七·徐胡二王传第二十七-胡质-4"></span>
迁荆州刺史，加振威将军，赐爵关内侯。吴大将朱然围樊城，质轻军赴之。议者皆以为贼盛不可迫，质曰：“樊城卑下，兵少，故当进军为之外援；不然，危矣。”遂勒兵临围，城中乃安。
<span class="c1">《吴志·朱然传》注引孙盛《异同评》，应参阅。</span>
迁征东将军，假节都督青、徐诸军事。广农积谷，有兼年之储，置东征台，且佃且守。又通渠诸郡，利舟楫，严设备以待敌。海边无事。

5. <span id="卷二十七·魏书二十七·徐胡二王传第二十七-胡质-5"></span>
性沉实内察，不以其节检物，所在见思。嘉平二年薨，家无余财，惟有赐衣书箧而已。军师以闻，追进封阳陵亭侯，邑百户，谥曰贞侯。子威嗣。六年，诏书褒述质清行，赐其家钱谷。语在《徐邈传》。
<span class="c1">◎刘咸炘曰：两传本在一卷而赘此语。◎弼案：此与《田豫传》同，如不赘此语，将以何语易之？此本史家省文，不为赘语。</span>
威，咸熙中官至徐州刺史，
<span class="c1">◎《晋阳秋》曰：威字伯虎。
<span class="c2">◎《晋书·良吏传》：胡威字伯武，一名貔。◎潘眉曰：此唐人避讳，改“虎”为“武”也，当以“伯虎”为是。</span>
少有志尚，厉操清白。质之为荆州也，威自京都省之。家贫，无车马童仆，威自驱驴单行，拜见父。停厩中十余日，告归。临辞，质赐绢一匹，为道路粮。威跪曰：“大人清白，不审于何得此绢？”质曰：“是吾俸禄之余，故以为汝粮耳。”威受之，
<span class="c2">◎《史通·暗惑篇》曰：古人谓方牧为两千石，以其禄有两千石故也。名以定体，贵实甚焉。设使廉如伯夷，介若黔敖，苟居此职，终不患于贫馁者。如胡威之别其父也，一缣之财，犹且发问，则千石之俸，其费安施？料以牙筹，推之借箸，察其厚薄，知不然矣。</span>
辞归。每至客舍，自放驴，取樵炊爨，食毕，复随旅进道，
<span class="c2">《晋书》“旅”作“侣”。</span>
往还如是。质帐下都督，素不相识，先其将归，请假还家，阴资装百余里要之，因与为伴，每事佐助经营之，又少进饮食，行数百里。威疑之，密诱问，乃知其都督也，因取向所赐绢答谢而遣之。后因他信，具以白质。质杖其都督一百，除吏名。其父子清慎如此。于是名誉著闻，历位宰牧。晋武帝赐见，论边事，语及平生。帝叹其父清，谓威曰：“卿清孰与父清？”威对曰：“臣不如也。”帝曰：“以何为不如？”对曰：“臣父清恐人知，
<span class="c2">◎或曰：清恐人知，何故仗都督一百？疑传者过也。</span>
臣清恐人不知，是臣不如者远也。”
<span class="c2">◎《晋书·威传》：帝以威言直而婉，谦而顺。累迁监豫州诸军事、右将军、豫州刺史，入为尚书，加奉车都尉。威尝谏时政之宽，帝曰：“尚书郎以下，吾无所假借。”威曰：“臣之所陈，岂在丞郎令史，正谓如臣等辈，始可以肃化明法耳。”</span>
官至前将军、青州刺史。太康元年卒，追赠镇东将军。
<span class="c2">◎《御览》卷二百四十引《晋武帝起居注》云：豫州刺史胡威，忠素质直，思谋深奥，其以威为监军，刺史如故。</span>
威弟熊，字季象，征南将军；
<span class="c2">◎《晋书·威传》作“威弟罴，仕至益州刺史、安东将军”。◎丁国钧曰：《水经·沔水注》引《胡罴碑》亦作“征南将军”。罴为安东将军，亦见《华阳国志·李密传》。考罴曾为荆州刺史，意征南之号当在是时。后迁益州，乃转安东也。</span>
威子奕，字次孙，平东将军；
<span class="c2">《晋书》作“东平将军”，误。</span>
并以洁行垂名。</span>
有殊绩，历三郡守，
<span class="c1">◎《晋书·威传》：历南乡侯、安丰太守。◎不言历三郡，而“历南乡侯”四字不成文。晋武帝平吴，改南乡为顺阳郡。《晋书》传文当有脱误。</span>
所在有名。卒于安定。
<span class="c1">◎《晋书·威传》云：拜前将军、监青州诸军事、青州刺史，以功封平春侯。太康元年，卒于位，谥曰烈。◎此言卒于安定，似有误。</span>

## 王昶

1. <span id="卷二十七·魏书二十七·徐胡二王传第二十七-王昶-1"></span>
王昶字文舒，太原晋阳人也。
<span class="c1">◎《郡国志》：并州太原郡晋阳，刺史治。◎《一统志》：晋阳故城，今山西太原府太原县治。</span>
<span class="c1">◎案《王氏谱》：昶伯父柔，字叔优；父泽，字季道。◎《郭林宗传》曰：叔优、季道幼少之时，闻林宗有知人之鉴，共往候之，请问才行所宜，以自处业。林宗笑曰：“卿二人皆二千石才也，虽然，叔优当以仕宦显，
<span class="c2">毛本“宦”作“官”，误。</span>
季道宜以经术进，若违才易务，亦不至也。”叔优等从其言。叔优至北中郎将，季道代郡太守。
<span class="c2">◎范《书·郭太传》：王柔兄弟总角共候林宗，以访才行所宜。林宗曰：“叔优当以仕进显，季道当以经术通，然违方改务，亦不能至也。”后果如所言，柔为护匈奴中郎将，泽为代郡太守。</span>
</span>
少与同郡王淩俱知名。
<span class="c1">◎何焯曰：观此，同为太原之王，而晋阳与祁非一族。</span>
淩年长，昶兄事之。文帝在东宫，昶为太子文学，迁中庶子。
<span class="c1">昶与司马昭笺云：“昔与南阳宗世林共为东宫官属。世林少得好名，州里瞻敬，及其年老，汲汲自励，恐见废弃，时人咸共笑之。若天假其寿，致仕之年，不为此公婆娑之事。”见《晋书·王述传》。</span>
文帝践阼，徙散骑侍郎，为洛阳典农。
<span class="c1">建安元年，州郡例置田官，见《武帝纪》注引《魏书》。又洛阳典农治在城外，见《曹爽传》注引《魏略·桓范传》。</span>
时都畿树木成林，昶斫开荒莱，勤劝百姓，垦田特多。迁兖州刺史。明帝即位，加扬烈将军，赐爵关内侯。昶虽在外任，心存朝廷，以为魏承秦、汉之弊，法制苛碎，不大釐改国典以准先王之风，而望治化复兴，不可得也。乃著《治论》，略依古制而合于时务者二十余篇，又著兵书十余篇，言奇正之用，
<span class="c1">◎《隋书·经籍志》：魏司空王昶《集》五卷，梁有录一卷。◎严可均辑存文九篇。</span>
<span class="c1">◎《孙子兵法》曰：兵以正合，以奇胜；奇正还相生，若循环之无端。
<span class="c2">◎元本、冯本、官本 “端”作“穷”，《孙子》作“端”，见《孙子·执篇》。◎张预曰：奇亦为正，正亦为奇，变化相生，若循环之无本末。</span>
</span>
青龙中奏之。

2. <span id="卷二十七·魏书二十七·徐胡二王传第二十七-王昶-2"></span>
其为兄子及子作名字，皆依谦实，以见其意，故兄子默字处静，
<span class="c1">◎《晋书》卷七十五《王峤传》：峤祖默，魏尚书。</span>
沈字处道，
<span class="c1">◎《晋书·王沈传》：父机，魏东郡太守。沈少孤，养于从叔司空昶，事昶如父。奉继母寡嫂以孝义称。好书，善属文。正元中，典著作。与荀顗、阮籍共撰《魏书》，多为时讳，未若陈寿之实录也。时魏高贵乡公好学有文才，引沈及裴秀数于东堂讲宴属文，号沈为文籍先生，秀为儒林丈人。及高贵乡公将攻文帝，召沈及王业告之，沈、业驰白帝，以功封安平侯。沈既不忠于主，甚为众论所非。沈子浚，字彭祖，母赵氏妇，良家女也，贫贱出入沈家，遂生浚。沈初不齿之。沈薨，无子，亲戚共立浚为嗣，后为石勒所杀。</span>
其子浑字玄冲，深字道冲。遂书戒之曰：“夫人为子之道，莫大于宝身全行，以显父母。此三者人知其善，而或危身破家，陷于灭亡之祸者，何也？由所祖习非其道也。夫孝敬仁义，百行之首，行之而立，身之本也。
<span class="c1">◎姚范曰：“行之”二字疑衍。</span>
孝敬则宗族安之，仁义则乡党重之，此行成于内，名著于外者矣。人若不笃于至行，而背本逐末，以陷浮华焉，以成朋党焉；浮华则有虚伪之累，朋党则有彼此之患。此二者之戒，昭然著明，而循覆车滋众，逐末弥甚，皆由惑当时之誉，昧目前之利故也。
<span class="c1">◎或曰：自汉末至魏、晋，士纯用虚声自达，故昶言之龂龂。</span>
夫富贵声名，人情所乐，而君子或得而不处，何也？恶不由其道耳。患人知进而不知退，知欲而不知足，故有困辱之累，悔吝之咨。语曰： ‘如不知足，则失所欲。’故知足之足常足矣。览往事之成败，察将来之吉凶，未有干名要利，欲而不厌，而能保世持家，永全福禄者也。欲使汝曹立身行己，遵儒者之教，履道家之言，故以玄默冲虚为名，欲使汝曹顾名思义，不敢违越也。古者盘杅有铭，
<span class="c1">◎杅，音“于”。◎《公羊传·宣公十二年》何休注：杅，饮水器也。◎《荀子·君道篇》：君者，盘也；民者，水也。盘圆而水圆,  杅方而水方。◎《汉书·艺文志》：孔甲《盘盂》二十六篇。◎王应麟曰：○《文选》注《七略》曰：《盘盂书》者，其传言孔甲为之。孔甲，黄帝之史也，书盘盂中为诫法，或于鼎，名曰铭。○蔡邕《铭论》：黄帝有巾机之法，孔甲有盘杅之戒。</span>
几杖有诫，
<span class="c1">◎《国语·楚语》曰：左史倚相曰：“倚几有诵训之戒。”◎诵训，工师所诵之谏，书之于几。◎《大戴礼》曰：武王践祚，杖之铭曰：“恶乎失道于嗜欲，相忘于富贵。”</span>
俯仰察焉，用无过行；况在己名，可不戒之哉！夫物速成则疾亡，晚就则善终。朝华之草，夕而零落；松柏之茂，隆寒不衰。是以大雅君子恶速成，戒阙党也。
<span class="c1">◎《论语》：阙党童子将命，或问之曰：“益者欤？”孔子曰：“吾见其居于位也，见其舆先生并行也，非求益者也，欲速成者也。”</span>
若范匄对秦客而武子击之，
<span class="c1">宋本“至”作“而”。</span>
折其委笄，恶其掩人也。
<span class="c1">委，冠；笄，簪也。</span>
<span class="c1">◎《国语》曰：范文子暮退于朝，武子曰：“何暮也？”对曰：“有秦客廋辞于朝，
<span class="c2">元本、冯本、监本、吴本“廋”作“庾”，误。</span>
大夫莫之能对也，吾知三焉。”武子怒曰：“大夫非不能也，让父兄也。尔童子而三掩人于朝，吾不在，晋国亡无日也。”击之以杖，折其委笄。◎臣松之案：对秦客者，范燮也，此云“范匄”，盖误也。</span>
夫人有善鲜不自伐，有能者寡不自矜；伐则掩人，矜则陵人。掩人者人亦掩之，陵人者人亦陵之。故三郤为戮于晋，
<span class="c1">◎《左传·成公十七年》：晋杀其大夫郤锜、郤犨、郤至。民不与郤氏，故书书曰“晋杀其大夫”。◎杜注：厉公以私欲杀三郤，而三郤死，不以无罪书。郤氏失民，宜其为国戮。</span>
王叔负罪于周，
<span class="c1">◎《左传·襄公十年》：王叔陈生与伯舆争政，晋侯使士匄平王室，王叔与伯舆讼焉。王叔氏不能举其契。</span>
不惟矜善自伐好争之咎乎？故君子不自称，非以让人，恶其盖人也。夫能屈以为伸，让以为得，弱以为强，鲜不遂矣。夫毁誉，爱恶之原而祸福之机也，是以圣人慎之。孔子曰：‘吾之于人，谁毁谁誉；如有所誉，必有所试。’
<span class="c1">所誉者辄试以事，不虚誉也。</span>
又曰：‘子贡方人。赐也贤乎哉，我则不暇。’
<span class="c1">◎邢昺《疏》曰：子贡方人者，谓比方人也。子贡多言，尝举其人伦以相比方。夫知人则哲，尧、舜犹病，故曰“赐也贤乎哉”，所以抑之也。</span>
以圣人之德，犹尚如此，况庸庸之徒而轻毁誉哉？

3. <span id="卷二十七·魏书二十七·徐胡二王传第二十七-王昶-3"></span>
“昔伏波将军马援戒其兄子，言：‘闻人之恶，当如闻父母之名；耳可得而闻，口不可得而言也。’斯戒至矣。
<span class="c1">◎臣松之以为：援之此诫，可谓切至之言，不刊之训也。凡道人过失，盖谓居室之愆，人未之知，则由己而发者也。若乃行事，得失已暴于世，因其善恶，即以为诫，方之于彼，则有愈焉。然援诫称龙伯高之美，言杜季良之恶，致使事彻时主，季良以败。言之伤人，孰大于此？与其所诫，自相违伐。
<span class="c2">◎范《书·马援传》：季良名保，京兆人，时为越骑司马。保仇人上书，讼保“为行浮薄”，伏波将军万里还书以诫兄子，诏免保官。伯高名述，亦京兆人，为山都长，由此擢拜零陵太守。◎李安溪曰：凡言当援古以剀今，不宜指摘并世。</span>
</span>
人或毁己，当退而求之于身。若己有可毁之行，则彼言当矣；若己无可毁之行，则彼言妄矣。当则无怨于彼，妄则无害于身，又何反报焉？且闻人毁己而忿者，恶丑声之加人也，人报者滋甚，不如默而自修己也。谚曰：‘救寒莫如重裘，止谤莫如自修。’斯言信矣。
<span class="c1">◎胡三省曰：昶之所以戒子侄如此，然高贵乡公之难，王沈陷于不忠，平吴之役，王浑与王濬争功，马伏波万里贻书以戒兄子，固无益于兄子也。</span>
若与是非之士，凶险之人，近犹不可，况与对校乎？其害深矣。夫虚伪之人，言不根道，行不顾言，其为浮浅较可识别；而世人惑焉，犹不检之以言行也。
<span class="c1">“犹”、“由”同。</span>
近济阴魏讽、
<span class="c1">魏讽，事见武纪建安二十四年。</span>
山阳曹伟皆以倾邪败没，荧惑当世，挟持奸慝，驱动后生。虽刑于鈇钺，大为炯戒，然所污染，固以众矣。
<span class="c1">宋本“己”作“以”。</span>
可不慎与！
<span class="c1">◎《世语》曰：黄初中，孙权通章表。伟以白衣登江上，与权交书求赂，欲以交结京师，故诛之。</span>

4. <span id="卷二十七·魏书二十七·徐胡二王传第二十七-王昶-4"></span>
“若夫山林之士，夷、叔之伦，甘长饥于首阳，安赴火于绵山，
<span class="c1">◎《左传》：介子推不言禄，遂隐而死。晋侯求之不获，以绵上为之田。◎《新序》云：文公待之不肯出，求之不能得，以谓焚其山宜出。及焚其山，遂不出而焚死。◎《琴操》云：介子绥终匿于山，文公令燔山求之。◎《拾遗记》云：晋文公焚林以求介子推。</span>
虽可以激贪励俗，然圣人不可为，吾亦不愿也。
<span class="c1">◎姚范曰：或谓此因嵇叔夜不免刑戮，故云。然叔夜以景元中见法，文舒甘露四年薨，此语不缘嵇也。</span>
今汝先人世有冠冕，惟仁义为名，守慎为称，孝悌于闺门，务学于师友。吾与时人从事，虽出处不同，然各有所取。颍川郭伯益，好尚通达，敏而有知。其为人弘旷不足，轻贵有余；得其人重之如山，不得其人忽之如草。吾以所知亲之昵之，不愿儿子为之。
<span class="c1">伯益名奕，郭嘉之子。</span>
北海徐伟长，不治名高，不求苟得，澹然自守，惟道是务。其有所是非，
<span class="c1">监本作“其所有是非”，误。</span>
则托古人以见其意，当时无所褒贬。吾敬之重之，愿儿子师之。东平刘公幹，博学有高才，诚节有大意，
<span class="c1">宋本、冯本“义”作“意”。</span>
然性行不均，少所拘忌，
<span class="c1">盖谓平视甄夫人，以不敬被刑也。</span>
得失足以相补。吾爱之重之，不愿儿子慕之。
<span class="c1">◎臣松之以为：文舒复拟则文渊，
<span class="c2">马援字文渊。</span>
显言人之失。魏讽、曹伟，事陷恶逆，著以为诫，差无可尤。至若郭伯益、刘公幹，虽其人皆往，善恶有定；然既友之于昔，不宜复毁之于今，而乃形于翰墨，永传后叶，于旧交则违久要之义，于子孙则扬人前世之恶。于夫鄙怀，
<span class="c2">◎官本《考证》云：宋本作“于鄙夫怀”。</span>
深所不取。善乎东方之诫子也，以首阳为拙，柳下为工，
<span class="c2">◎李慈铭曰：《汉书·东方朔传》作“柱下为工”，当从此注作“柳下”为是。盖以夷、惠为言也。“柱”乃“柳”之误。注以为老子，非也。◎弼按：○《东方朔传》赞云：非夷、齐而是柳下惠，戒其子以上容。○自以作“柳下”为是。</span>
寄旨古人，无伤当时。方之马、王，不亦远哉！
<span class="c2">◎姜宸英曰：士有所跅弛而大节可观，有拘谨而名谊无取。即如郭奕、刘桢，何遽不如徐幹、任嘏，而概劣之，岂为公论？玩此一篇，直是父教子谄耳。◎又云：毌丘、诸葛举兵以清君侧，而昶效驰驱，终成晋篡。其后王沈泄高贵乡公之谋，未必不由其家学也。◎姚范曰：魏、晋之世，以此为全身远害之术，可矣。若究其指归，正乡愿之见耳。吕成公、王伯厚皆称之，余未以为允也。一篇识论，不过以世有冠冕，不欲为山林之枯稾，又鉴于何、邓之徒，朋党浮华，驯至大戮，故以谦实为保身持家之术。其所云孝敬仁义，非思诣极圣训，而冲虚玄默，亦略取道家之似，但搀和用之，为入世之方耳。故身处魏、晋篡弑之际，而漠然无动于中，其平生立训如此。典午之后，风节不立，廉耻日消，此等言语为之嗃矢。◎弼按：○魏文《与吴质书》云：古今文人，不护细行，伟长独怀文抱质，恬谈寡欲。○则文舒以此训子侄，似亦未可厚非。至趋附司马，终成晋篡，事实具在，又当别论矣。</span>
</span>
乐安任昭先，
<span class="c1">范《书·郑玄传》注云“嘏字昭光”，未知孰是。</span>
淳粹履道，内敏外恕，推逊恭让，处不避洿，怯而义勇，在朝忘身。吾友之善之，愿儿子遵之。
<span class="c1">◎昭先名嘏。◎《别传》曰：
<span class="c2">《任嘏别传》，隋、唐志不著录。</span>
嘏，乐安博昌人。
<span class="c2">◎《郡国志》：青州乐安国博昌。◎阚骃曰：县处势，故曰博昌。◎《一通志》：博昌故城，今山东青州府博兴县南二十里。</span>
世为著姓，
<span class="c2">◎孙愐曰：任姓出乐安，黄帝二十五子各以德为姓，第一为任氏。</span>
夙智早成，
<span class="c2">宋本“早”作“性”。</span>
故乡人为之语曰：“蒋氏翁，任氏童。”父旌，
<span class="c2">宋本“旌”作“旐”，下同。</span>
字子旟，以至行称。汉末，黄巾贼起，天下饥荒，人民相食。寇到博昌，闻旌姓字，乃相谓曰：“宿闻任子旟，天下贤人也。今虽作贼，那可入其乡邪？”遂相帅而去。由是声闻远近，州郡并招举孝廉，历酸枣、祝阿令。
<span class="c2">◎《郡国志》：兖州陈留郡酸枣。青州平原郡祝阿。◎《一通志》：酸枣故城，今河南卫辉府延津县北十五里。祝阿故城，今山东济南府长清县东北。</span>
嘏八岁丧母，号泣不绝声，自然之哀，同于成人，故幼以至性见称。年十四始学，疑不再问，三年中诵五经，皆究其义，兼包群言，无不综览，于时学者号之神童。
<span class="c2">◎范《书·郑玄传》：玄门人乐安国渊、任嘏时并童幼，玄称渊为国器，嘏有道德，其所鉴拔，皆如其言。</span>
遂遇荒乱，家贫卖鱼，会官税鱼，鱼贵数倍，嘏取直如常。又与人共买生口，
<span class="c2">生口，详见《贾逵传》注《杨沛传》。</span>
各雇八匹。后生口家来赎，时价直六十匹。共买者欲随时价取赎，嘏自取本价八匹。共买者惭，亦还取本价。比居者擅耕嘏地数十亩种之，
<span class="c2">监本脱“者”字。</span>
人以语嘏，嘏曰：“我自以借之耳。”耕者闻之，惭谢还地。及邑中争讼，皆诣嘏质之，然后意厌。其子弟有不顺者，父兄窃数之曰：“汝所行，岂可令任君知邪！”其礼教所化，率皆如此。会太祖创业，召海内至德，嘏应其举，为临菑侯庶子、相国东曹属、尚书郎。文帝时，为黄门侍郎。每纳忠言，辄手书怀本，自在禁省，归书不封。帝嘉其淑慎，累迁东郡、赵郡、河东太守，
<span class="c2">◎《郡国志》：冀州赵国。◎汉末改为郡。◎《桓階传》：迁赵郡太守。◎《张范传》：张承领赵郡太守。◎太和六年，曹幹封赵，复为国，故下文云“赵国”也。</span>
所在化行，有遗风余教。嘏为人淳粹凯悌，虚己若不足，恭敬如有畏。其修身履义，皆沈默潜行，不显其美，故时人少得称之。著书三十八篇，凡四万余言。
<span class="c2">◎《隋书·经籍志》：《任子道论》十卷，魏河东太守任嘏撰。◎《唐经籍志》：《任子道论》十卷，任嘏撰。◎侯康曰：《王昶传》注称其书三十八篇，凡四万余言。当即此书。《初学记》卷十七引任嘏《道德论》。◎马国翰辑本序曰：马总《意林》载《任子》十卷，注云“名奕”。考诸史志无任奕著书之目，“奕”盖“嘏”之伪。《意林》载十七节，又从《北堂书钞》、《初学记》、《太平御览》辑得九节，参互考订，并附别传为卷。《初学记》引作任嘏《道德论》，他皆引作《任子》。兹依隋唐志，题《任子道论》，既订名奕之讹，因改题“魏任嘏”焉。◎姚振宗曰：严可均《全三国文》以《意林》称《任子》，名奕，不采其文，别从诸类书辑存十一条。</span>
嘏卒后，故吏东郡程威、赵国刘固、河东上官崇等，录其事行及所著书奏之。诏下秘书，以贯群言。
<span class="c2">◎唐马总《意林》曰：《中论》六卷，徐伟长作，任氏注。◎严可均《全三国文》：○中论序，元刊本有之。案此序徐幹同时人作，旧无名氏。○《意林》：《中论》六卷，任氏注。○任嘏与幹同时，多著述，疑此序及注皆任嘏作，无以定之。◎姚振宗曰：《中论》旧序未云“故追述其事，麤举其显露易知之数，沈冥幽微、深奥广远者，遗之精通君子，将自赞明之也”，此数语有似乎为之注者。◎赵一清曰：王坦之令伏滔、习凿齿论青、楚人物，滔以任昭先与伏高阳连类并称。伏高阳，未详其人也。</span>
</span>
若引而伸之，触类而长之，汝其庶几举一隅耳。及其用财先九族，其施舍务周急，其出入存故老，其论议贵无贬，其进仕尚忠节，其取人务道实，
<span class="c1">宋本“道实”作“实道”。</span>
其处势戒骄淫，
<span class="c1">元本、冯本、监本“势”作“世”。</span>
其贫贱慎无戚，其进退念合宜，其行事加九思，如此而已。吾复何忧哉？”
<span class="c1">◎此书为王昶《家诫》之一篇。《武纪》建安二十四年注、《郭嘉传》注俱引王昶《家诫》，具见此书中。王昶《家诫》又略见《御览·六百九十四》，又见《艺文类聚·二十三》，云：夫立功者有二难，功就而身不退，一难也；退而不静，务伐其功，二难也。且怀禄之士，耽宠之臣，苟患失之，何所不至。若乐毅帅弱燕之众，东破强齐，收七十余城，其功盛矣，知难而退，保身全名。张良杖剑建策，光济大汉，辞三万户封，学养性之道，弃人间之事，卒无咎悔。何二贤绰绰有余裕哉？治家亦有患焉，积而不能散，则有鄙吝之累；积而好奢，则有骄上之罪。大者破家，小者辱身，此二患也。</span>

5. <span id="卷二十七·魏书二十七·徐胡二王传第二十七-王昶-5"></span>
青龙四年，
<span class="c1">前已书“青龙中”，此“青龙”二字复。</span>
诏：“欲得有才智文章，谋虑渊深，料远若近，视昧而察，筹不虚运，策弗徒发，端一小心，清修密静，乾乾不解，志尚在公者，无限年齿，勿拘贵贱，卿校已上各举一人”。太尉司马宣王以昶应选。正始中，转在徐州，
<span class="c1">由兖州刺史转徐州刺史。或疑“在”为“任”之误，按《王淩传》“转在青州”，文义相同， “在”字不误。</span>
封武观亭侯，迁征南将军，
<span class="c1">宋本、元本、冯本、吴本、监本、毛本“迁”作“选”，误。</span>
假节都督荆、豫诸军事。昶以为国有常众，战无常胜；地有常险，守无常势。今屯苑，去襄阳三百余里，
<span class="c1">◎官本《考证》云：苑，疑作“宛”。◎钱大昕曰：○苑，当作 “宛”。○《郡国志》：荆州南阳郡宛。◎洪亮吉曰：○沈《志》：魏荆州治江陵。○今考江陵为吴荆州治所，不得云魏，魏荆州治宛。◎谢鍾英曰：《水经注》魏荆州刺史治襄阳，《通典》理宛，二说未知孰是。◎弼按：○《郡国志》荆州本治武陵郡汉寿，刘表徙治襄阳。曹仁镇荆州，初屯江陵，后屯樊、屯宛。夏侯尚领荆州刺史。黄初三年，文帝幸宛，为魏刺史治宛之证。太和元年六月，司马懿督荆、豫二州，屯宛。〖见《晋书·宣帝纪》。〗至王昶为都督，乃徙屯新野。胡质为荆州刺史，吴将朱然围樊城，质轻车赴任之。若治襄阳，则吴人何能迳至樊城？魏刺史之不治襄阳，于此可见。○胡三省曰：魏荆州刺史与征南府并屯宛，徙屯新野。○《一统志》：宛县故城，今河南南阳府南阳县治。新野故城，今南阳府新野县治南。◎又按：魏荆州刺史治宛，互见《蜀志·杨仪传》注。</span>
诸军散屯，船在宣池，
<span class="c1">◎沈钦韩曰：宣池当在襄阳。“宣”乃“宜”之误，即宜城陂也。</span>
有急不足相赴，乃表徙治新野，习水军于三州，
<span class="c1">三州，详见《齐王纪》正始二年注引干宝《晋纪》。</span>
广农垦殖，仓谷盈积。

6. <span id="卷二十七·魏书二十七·徐胡二王传第二十七-王昶-6"></span>
嘉平初，太傅司马宣王既诛曹爽，乃奏博问大臣得失。昶陈治略五事：其一，欲崇道笃学，抑绝浮华，使国子入太学而修庠序；其二，欲用考试，考试犹准绳也，未有舍准绳而意正曲直，废黜陟而空论能否也；其三，欲令居官者久于其职，有治绩则就增位赐爵；其四，欲约官实禄，励以廉耻，不使与百姓争利；其五，欲绝侈靡，务崇节俭，令衣服有章，上下有叙，储谷畜帛，反民于朴。诏书褒赞。
<span class="c1">◎或曰：五事千古硕书，修之则治，反之则乱。◎姜宸英曰：王昶陈五事，全无高堂城翰之虑，而迂缓塞责。每读西汉晚年孔光、张禹上书，为之气尽，其此类也。◎弼按：姜说似苛。</span>
因使撰百官考课事，昶以为唐、虞虽有黜陟之文，而考课之法不垂。周制冢宰之职，大计群吏之治而诛赏，又无校比之制。由此言之，圣主明于任贤，略举黜陟之体，以委达官之长，而总其统纪，故能否可得而知也。其大指如此。
<span class="c1">◎《御览·二百十二》引王昶《考课事》云：尚书侍中考课，一曰掌建六材以考官人，二曰综理万机以考庶绩，三曰进视惟允以考谠言，四曰出纳王命以考赋政，五曰明罚敕法以考典刑。◎《书钞·五十九》亦引《考课事》云：卿考课，一曰掌建邦国以考制治，二曰九卿时叙以考事典，三曰经纶国体以考奏议，四曰共属众职以考总摄，五曰明慎用刑以考留狱。</span>

7. <span id="卷二十七·魏书二十七·徐胡二王传第二十七-王昶-7"></span>
三年，
<span class="c1">◎宋本“三”作“二”。◎《齐王纪》：嘉平二年十二月，征南将军王昶渡江掩攻吴，破之。三年正月，荆州刺史王基、新城太守州泰攻吴，破之。四月，以王昶为征南大将军。◎此二年冬三年春之事，《通鉴》分系于二年、三年。</span>
昶奏：“孙权流放良臣，適庶分争，
<span class="c1">孙权欲废太子和，立少子亮。骠骑将军朱据拥护太子，左迁新都郡丞，遂废和立亮。</span>
可乘衅而制吴、蜀；白帝、夷陵之间，黔、巫、秭归、房陵皆在江北，
<span class="c1">白帝，今四川夔州府奉节县东十三里。夷陵，今湖北南漳县境。〖此魏之夷陵。〗巫，今夔州府巫山县。秭归，今宜昌府归州。房陵，今湖北郧阳府房县。</span>
民夷与新城郡接，
<span class="c1">◎洪亮吉曰：○新城郡，魏黄初中分汉中置。○《水经注》：魏文帝合房陵、上庸、西城立西城郡。</span>
可袭取也。”乃遣新城太守州泰
<span class="c1">◎胡三省曰：○州，姓也。泰，名也。晋有州绰。○《风俗通》云：其先食采于州，因氏焉。</span>
袭巫、秭归、房陵，荆州刺史王基诣夷陵，昶诣江陵，两岸引竹絙为桥，渡水击之。
<span class="c1">◎胡三省曰：絙，居登翻，大索也。吴引沮漳之水浸江陵以北之地，以限魏兵，故昶为桥以渡水。</span>
贼奔南岸，凿七道并来攻。于是昶使积弩同时俱发，贼大将施绩
<span class="c1">◎胡三省曰：绩，朱然之子也。然本施氏，朱治以为子，魏人本其所自出之姓称之。</span>
夜遁入江陵城，追斩数百级。昶欲引致平地与合战，乃先遣五军按大道发还，使贼望见以喜之，以所获铠马甲首，驰环城以怒之，
<span class="c1">环江陵城也。</span>
设伏兵以待之。绩果追军，与战，克之。绩遁走，斩其将钟离茂、许旻，收其甲首旗鼓珍宝器仗，振旅而还。王基、州泰皆有功。
<span class="c1">◎《吴志·朱绩传》：赤乌十三年，魏征南将军王昶率众攻江陵城，不克而退。绩引兵追之，及昶于纪南，绩战胜而诸葛融不进，绩失利。◎弼按：赤乌十三年，即魏嘉平二年。◎《水经注》：江陵西北有纪南城。◎谢鍾英曰：在今江陵西北三十里。◎姚范曰：东关之败在嘉平四年，此传云二年，岂诸葛诞所言使文舒逼江陵，又一事邪？◎弼按：江陵之捷在嘉平二年，东关之败在嘉平四年，姚氏误两事为一事，故有是疑。</span>
于是迁昶征南大将军、
<span class="c1">◎《三少帝纪》迁大将军在嘉平三年，征吴在四年。◎何焯曰：此传讳言东关之败。</span>
仪同三司，进封京陵侯。
<span class="c1">◎潘眉曰：由亭、乡进封邑侯，此魏朝定制。惟昶及诸葛诞、钟会皆以亭侯超封邑候，前此未尝有也。</span>
毌丘俭、文钦作乱，引兵拒俭、钦有功，封二子亭侯、关内侯，
<span class="c1">◎潘眉曰：史例，关内侯书赐爵，亭侯以上书封。传宜云“封一子亭侯，赐一子爵关内侯”，今连文书 “封”，非也。《陈泰传》“赐子弟一人亭侯，二人关内侯”，《王基传》“封子二人亭侯、关内侯”，其亭侯书“赐”，关内侯书“封”，皆非正例。</span>
进位骠骑将军。诸葛诞反，昶据夹石以逼江陵，
<span class="c1">◎谢鍾英曰：夹石当在今远安县境。</span>
持施绩、全熙使不得东。
<span class="c1">持，毛本作“侍”，误。</span>
诞既诛，诏曰：“昔孙膑佐赵，直凑大梁。
<span class="c1">◎《史记·孙武传》：孙武既死后百余岁有孙膑。膑生阿、鄄之间，膑亦孙武之后世子孙也。孙膑尝与庞涓俱学兵法。庞涓既事魏，得为惠王将军，而自以为能不及孙膑，乃阴使召孙膑。膑至，庞涓以法断其两足而黥之。齐使者如梁，窃载与之齐。其后魏伐赵，赵急请救于齐。齐威王以田忌为将，孙子为师。田忌欲引兵之赵，孙子曰：“不若引兵疾走大梁，据其街路，卫其方虚，彼必释赵而自救。是我一举解赵之围而收弊于魏也。”田忌从之，魏果去邯郸与齐战于桂陵，大破梁军。</span>
西兵骤进，亦所以成东征之势也。”增邑千户，并前四千七百户，迁司空，
<span class="c1">卢毓推昶为司空，见《卢毓传》。</span>
持节、都督如故。甘露四年薨，
<span class="c1">四年六月薨。</span>
谥曰穆侯。子浑嗣，咸熙中为越骑校尉。
<span class="c1">◎钱大昕曰：承祚之志，范頵称其辞多劝戒，然如何夔、裴潜、郑浑、杜畿、陈矫、卫觊、贾逵、王昶诸传，颇多溢美之词，盖由诸人子孙在晋显达，故增加其美。而李丰、张缉辈忠于曹氏，乃不得立传。曹爽、何晏、邓飏之恶，亦党于司马者饰成之，初非实录，其亦异于良史之直笔矣。</span>
<span class="c1">◎案《晋书》：浑自越骑入晋，累居方任，平吴有功，封一子江陵侯，位至司徒。
<span class="c2">◎《晋书·浑传》：浑袭父爵京陵侯，参文帝安东军事。武帝受禅，加扬烈将军，迁徐州刺史。转征虏将军，领豫州刺史。与吴接境，宣布威信，降附甚多。吴将薛莹、鲁淑众号十万，浑击破之，以功封次子尚为关内侯。迁安东将军，都督扬州诸军事，镇寿春。吴人大佃皖城，浑遣扬州刺史应绰督淮南诸军攻破之，焚其积谷百八十余万斛、稻苗四千余顷、船六百余艘。及大举伐吴，浑率师出横江，斩吴丞相张悌、大将军孙震。既而王濬破石头，降孙皓。明日，浑始济江，致在王濬之后，意甚愧恨，有不平之色，频奏濬罪状，时人讥之。进爵为公，封子澄为亭侯，弟湛为关内侯。转征东大将军。征拜尚书左仆射。会朝臣立议齐王攸当之藩，浑上书切谏，不纳。太熙初，迁司徒。元康七年薨，时年七十五，谥曰元。</span>
浑子济，字武子，有雋才令望，为河南尹、太仆。早卒，追赠骠骑将军。
<span class="c2">◎《晋书·济传》：济少有逸才，风姿英爽，好弓马，勇力绝人，善《易》及《庄》、《老》，文词俊茂，与姊夫和峤及裴楷齐名。尚常山公主。年二十，起家拜中书郎，累迁侍中。济外弘雅内忌，以父故，每排王濬，时议讥焉。齐王攸当之藩，济既谏，又累使公主与甄德妻长广公主泣谏。帝怒曰：“出齐王，自是朕家事，甄德、王济连遣妇来生哭人！”以忤旨，左迁国子祭酒。数年，入为侍中，出为河南尹，未拜，坐鞭王官吏免官。移第北芒山下，以豪侈自终。帝谓和峤曰：“我将骂济而后官之。”峤曰：“济俊爽，恐不可屈。”帝召济，切让，既而曰：“知愧不？”济答曰：“尺布斗粟之谣，常为陛下耻之。他人能令亲疏，臣不能使亲亲，以此愧陛下耳。”帝默然。寻使白衣领太仆。年四十六，先浑卒。济尚主，主两目失明，而妒忌尤甚，然终无子。庶子二人。卓字文宣，嗣浑爵。次聿，字茂宣，袭公主封敏阳侯。济二弟，澄字道深，汶字茂深，皆辩慧有才藻，并历清显。</span>
浑弟深，冀州刺史。深弟湛，字处冲，汝南太守。
<span class="c2">◎《晋书·湛传》：初有隐德，人以为痴，其父昶独异焉。兄子济轻之，见湛床头有《周易》，问曰：“用此何为？”湛因剖析玄理，微妙有奇趣。济乃叹曰：“家有名士，三十年而不知，济之罪也。”济有从马绝难乘，湛骑此马，姿容既妙，迴策如萦，善骑者无以过之。济还白其父，曰：“济始得一叔，乃济以上人也。”武帝亦以湛为痴，济曰：“臣叔殊不痴。山涛以下，魏舒以上。”</span>
湛子承，字安期，东海内史。
<span class="c2">◎《晋书·承传》：承弱冠知名。太尉王衍雅贵异之，比南阳乐广焉。豫迎大驾，功封蓝田县侯。迁东海太守，政尚清净。寻去官，东渡江。渡江名臣王导、卫玠、周顗、庾亮之徒皆出其下，为中兴第一。自昶至承，世有高名，论者以为祖不及孙，孙不及父。</span>
承子述，字怀祖，尚书令、卫将军。
<span class="c2">◎《晋书·述传》：述少孤，事母以孝闻。袭父爵。庾翼镇武昌，以累有妖怪，又猛兽入府，欲移镇避之。述与庾翼冰笺曰：“窃闻安西欲移镇乐乡，不审此为算邪，将为情邪？若谓为算，则彼去武昌千有余里，数万之众造创移徒，方当兴立城壁，公私劳扰。若信要害之地，所宜进据，犹当计移徙之烦，况此非今日之要邪！若是情邪，则天道玄远，鬼神难言，妖祥吉凶，谁知其故！达人君子直道而行，不以情失。禳避之道，当择人事之胜理，思社稷之长计，则天下幸甚。”时朝议亦不允，翼遂不移镇。述补临海太守，代殷浩为扬州刺史，主簿请讳。报曰： “亡祖先君，名播海内，远近所知；内讳不出门，余无所讳。”寻加中书监。进都督扬州徐州之琅邪诸军事、卫将军、并冀幽平四州大中正，刺史如故。太和三年卒，年六十六。谥曰简。</span>
述子坦之，字文度，北中郎将，徐、兖二州刺史。
<span class="c2">◎《晋书·坦之传》：弱冠与（郄） 〈郗〉超俱有重名。坦之有风格，尤非时俗放荡，不敦儒教，颇尚刑名学，著《废庄论》。领本州大中正。简文帝临崩，诏大司马温依周公居摄故事。坦之自持诏入，于帝前毁之。帝曰： “天下，傥来之运，卿何所嫌！”坦之曰：“天下，宣、元之天下，陛下何得专之！”帝乃使坦之改诏焉。谢安爱好声律，期功之惨，不废伎乐，颇以成俗。坦之非而苦谏之。卒，年四十六，谥曰献。</span>
昶诸子中，湛最有德誉，而承亦自为名士，述及坦之并显重于世，为时盛门云。◎自湛已下事，见《晋阳秋》也。
<span class="c2">◎《晋书·列女传》：王浑妻钟氏，字琰，魏太傅繇曾孙。琰数岁能属文，及长，聪慧弘雅，博览记籍。美容止，善啸咏，礼仪法度为中表所则。浑弟湛妻郝氏亦有德行，琰虽贵门，与郝雅相亲重，郝不以贱下琰，琰不以贵陵郝，时人称钟夫人之礼，郝夫人之法云。</span>
</span>

## 王基

1. <span id="卷二十七·魏书二十七·徐胡二王传第二十七-王基-1"></span>
王基字伯舆，
<span class="c1">范《书·郑玄传》注作“伯兴”。</span>
东莱曲城人也。
<span class="c1">◎《郡国志》：青州东莱郡曲城。◎《一统志》：曲城故城，今山东莱州府掖县东北。</span>
少孤，与叔父翁居。翁抚养甚笃，基亦以孝称。
<span class="c1">王修异王基于幼童，世称知人，见《修传》。</span>
年十七，郡召为吏，非其好也，遂去，入琅邪界游学。
<span class="c1">◎范《书·郑玄传》：其门人东莱王基著名于世。◎钱大昕曰：《魏志》基卒于元帝景元二年，不言年寿若干，而《基碑》云“年七十二”，溯其生年，当在初平元年庚午，康成以建安五年庚辰卒，其时基仅十一岁，不得在弟子之列，恐范史误也。基治经常申郑而驳王肃，故蔚宗疑为康成弟子，要是私淑郑学，非亲受业者也。◎王昶《金石萃编》说同。◎汪中《述学补遗》亦曰：《后汉书》特以基据持郑义，与王肃抗衡，遂列基于门人，不若《魏志》但言“入琅邪界游学”为得实。</span>
黄初中，察孝廉，除郎中。是时青土初定，刺史王淩特表请基为别驾，后召为秘书郎，淩复请还。顷之，司徒王朗辟基，淩不遣。朗书劾州曰：“凡家臣之良，则升于公辅，公臣之良，则入于王职，是故古者侯伯有贡士之礼。今州取宿卫之臣，留秘阁之吏，所希闻也。”淩犹不遣。淩流称青土，盖亦由基协和之辅也。
<span class="c1">◎王朗为司徒在黄初七年。明帝即位后，王淩任青州刺史。◎《淩传》云：淩布政施教，百姓称之，不容于口。◎即此传所云“淩流称青土”也。淩强留王官为佐吏，虽为事择人，然亦难辞专擅之责。◎或曰：已为王官，州可请为佐史官，人惟才所宜，上不以进退为嫌，下不以淹留为意，犹有淳古之遗风欤！</span>
大将军司马宣王辟基，未至，擢为中书侍郎。
<span class="c1">◎沈约《宋志》云：黄初初置通事郎，次黄门郎。黄门郎已署事过，通事乃奉以入，为帝省读书可。晋改曰中书侍郎。◎《初学记》：中书侍郎，魏官。◎沈云“晋改”，谬也。◎胡三省曰：魏已改通事郎为中书侍郎。</span>

2. <span id="卷二十七·魏书二十七·徐胡二王传第二十七-王基-2"></span>
明帝盛修宫室，百姓劳瘁。基上疏曰：“臣闻古人以水喻民，曰‘水所以载舟，亦所以覆舟’。
<span class="c1">《家语》载孔子之言。</span>
故在民上者，不可以不戒惧。夫民逸则虑易，苦则思难，是以先王居之以约俭，俾不至于生患。昔颜渊云东野子之御，马力尽矣而求进不已，是以知其将败。
<span class="c1">◎《荀子》：鲁定公问于颜渊曰：“子亦闻东野子之善御乎？”对曰：“善则善矣。虽然，其马将失。”定公曰：“何以知之？”颜渊曰：“臣以政知之。昔舜巧于使民，造父巧于使马。舜不穷其民力，造父不穷其马力。是以舜无失民，造父无失马。今东野毕之御，上车执辔，御体正矣；步骤驰骋，朝礼毕矣；历险致远，马力尽矣。然犹求进不已，是以知之也。</span>
今事役劳苦，男女离旷，愿陛下深察东野之弊，留意舟水之喻，息奔驷于未尽，节力役于未困。昔汉有天下，至孝文时唯有同姓诸侯，而贾谊忧之曰：‘置火积薪之下而寝其上，因谓之安也。’今寇贼未殄，猛将拥兵，检之则无以应敌，久之则难以遗后，
<span class="c1">◎胡三省曰：谓五大在边，尾大不掉，非善计以诒后人也。</span>
当盛明之世，不务以除患，若子孙不竞，
<span class="c1">竞，强也。</span>
社稷之忧也。使贾谊复起，必深切于曩时矣。”
<span class="c1">◎胡三省曰：言不特痛哭流涕、长太息而已。</span>

3. <span id="卷二十七·魏书二十七·徐胡二王传第二十七-王基-3"></span>
散骑常侍王肃著诸经传解及论定朝仪，改易郑玄旧说，而基据持玄义，常与抗衡。
<span class="c1">◎《释文·叙录》：郑玄作《毛诗笺》，王肃更述毛非郑。荆州刺史王基驳王肃，申郑义。◎《隋书·经籍志》：《毛诗驳》一卷，魏司空王基撰。◎《四库提要》曰：王肃作《毛诗问难》诸书以申毛难郑。王基作《毛诗驳》以申郑难王。◎马国翰辑本序曰：基以策敌立功，掌统方任，而善为撰述，常据持郑义与王肃抗衡。其书唐初尚有完帙，今佚。从《正义》、《释文》辑录十五节。其说依郑驳王，具有根柢。◎侯康曰：基说载于孔《疏》者，如“采采芣苢”一条，驳王肃出于西戎之说之说；“充耳以素”一条，驳王肃玄紞无五色之说之说；“亲镐及方”一条，驳王肃镐京之说；“不目为政”一条，驳王肃人臣不显谏之说。皆极精当。惜全书久佚，可考者无多也。◎赵一清曰：基为郑玄门人，故持玄义。</span>
迁安平太守，
<span class="c1">◎《郡国志》：冀州安平国。◎三国魏废国为郡。基为安平太守，管辂往见，基令作卦，辂言有三怪，非妖咎之征，后卒无患。见《管辂传》。</span>
公事去官。大将军曹爽请为从事中郎，
<span class="c1">◎《续百官志》：大将军从事中郎，二人，六百石，职参谋议。</span>
出为安丰太守。
<span class="c1">◎沈《志》：魏文帝分庐江置安丰郡。◎胡三省曰：魏安丰郡属豫州。◎《郡国志》：庐江郡安风。◎马兴龙曰：魏安丰郡治此。◎《一统志》：安风故城，今安徽颍州府霍丘县西南二十里。◎互见《齐王纪》嘉平五年及《毌丘俭传》。</span>
郡接吴寇，为政清严有威惠，明设防备，敌不敢犯。加讨寇将军。
<span class="c1">◎洪饴孙曰：讨寇将军，一人，第五品。</span>
吴尝大发众集建业，扬声欲入攻
<span class="c1">《通鉴》正始八年作“扬声欲入寇”。</span>
扬州，刺史诸葛诞使基策之。
<span class="c1">策，计也。</span>
基曰：“昔孙权再至合肥，一至江夏，其后全琮出庐江，朱然寇襄阳，皆无功而还。今陆逊等已死，而权年老，内无贤嗣，中无谋主。权自出则惧内衅卒起，痈疽发溃；遣将则旧将已尽，新将未信。此不过欲补定支党，
<span class="c1">◎《通鉴》“定”作“ ”。◎胡三省曰： ，丈涧翻，缝也。</span>
还自保护耳。”后权竟不能出。时曹爽专柄，风化陵迟，基著《时要论》以切世事。
<span class="c1">◎《隋书·经籍志》：梁有《新书》五卷，王基撰，亡。又《东莱耆旧传》一卷。◎姚振宗曰：《时要论》当亦在《新书》中，特其文无由考见耳。</span>
以疾征还，起家为河南尹，未拜，爽伏诛，
<span class="c1">事在嘉平元年。</span>
基尝为爽官属，
<span class="c1">即上文“为爽从事中郎”。</span>
随例罢。

4. <span id="卷二十七·魏书二十七·徐胡二王传第二十七-王基-4"></span>
其年为尚书，出为荆州刺史，
<span class="c1">◎《释文·序录》：魏荆州刺史王基注解《左氏传》。</span>
加扬烈将军，
<span class="c1">◎侯康曰：○《王基断碑》：帝命迁荆州刺史、扬武将军。◎潘眉曰：○按碑文，迁镇南将军在赐爵关内侯之前，今传叙在后，皆当以碑为正。○《授堂金石跋》云：王基碑出土仅刻期半，土人传云下截朱字隐然，惜无人辨识，遽磨拭以没。今存者凡得三百七十字。◎叶昌炽曰：河南于土中得曹魏《王基碑》，仅刻中段，上下丹文隐隐，此则未立先刻者。</span>
随征南王昶击吴。基别袭步协于夷陵，协闭门自守。基示以攻形，而实分兵取雄父邸阁，
<span class="c1">◎谢鍾英曰：邸阁在西陵界，今宜昌府西北。◎弼按：○邸阁为积谷之所。○本传下文云：南顿有大邸阁，计足军人四十日粮。○《蜀志·后主传》：建兴十一年，诸葛亮运米，集于斜谷口，治斜谷邸阁。○《魏延传》注引《魏略》云：横门邸阁与散民之谷足周食也。○胡三省曰：魏置邸阁于横门以积粟。民闻兵至，必逃散，可数其穀以周食。○《吴志·孙策传》注引《江表传》：策渡江攻繇牛渚营，尽得邸阁粮谷、战具。○胡三省曰：邸，至也。言所归至也。阁，庋置也。邸阁，谓转输之归至而庋置之也。盖要地置邸阁。○谢注当云“雄父邸阁在西陵界”，若仅云“邸阁”，未知所指何处之邸阁也。</span>
收米三十余万斛，虏安北将军谭正，纳降数千口。于是移其降民，置夷陵县。
<span class="c1">◎梁章钜曰：○《齐王纪》：嘉平三年二月，置南郡之夷陵县以居降附。○即此事。是夷陵明属南郡，而洪亮吉《补三国疆域志》南郡领九县，不列夷陵。宜都郡领三县，注云“西陵，汉夷陵县，吴黄武元年改今名”，而夷陵县之名遂不知所属矣。〖潘眉说同。〗◎谢鍾英曰：魏无南郡，疑置于襄阳郡境。襄阳，南郡之分也。今襄阳南漳县南蛮河为古夷水，或即以水字县，故城当在南漳县境。◎吴增僅曰：夷陵盖虚置以南郡之降民，非有实土。南郡在吴，而曰“南郡之夷陵”者，魏以南郡为中国土地，暂沦异域，不以敌国视吴也。◎弼按：梁说误，谢、吴说是，洪《志》所云乃吴之疆域，非魏之夷陵也。魏夷陵，互见《齐王纪》嘉平三年。吴夷陵，见《文纪》黄初三年。</span>
赐爵关内侯。基又表城上昶，徙江夏治之，
<span class="c1">◎钱仪吉曰：“基又表城上”五字疑有讹脱，“表城”下有脱字。徙治事见《王昶传》。◎弼按：衎石《三国志证闻》本未成书，
<span class="c2">衎石，钱仪吉之号。</span>
为后人所拾辑，故误处极多。罗振玉有校本，然未校者尚十之八九。如此条传文极明，本无讹误，故生疑难，转嫌辞费，特为辨正。至若王昶徙治，乃荆州都督徙治新野，王基徙治为江夏郡徙治上昶，两不相涉，钱氏合为一事，误。</span>
以偪夏口，
<span class="c1">◎《元和郡县志》：上昶在今安州西北五十三里。◎《一统志》：上昶城在德安府安陆县西北。◎谢鍾英曰：据《元和郡县志》，上昶去夏口远，不足以逼夏口，其地当在今孝感县境，疑“西北”为“东南”之讹。◎江夏郡治及夏口，均见《武纪》建安十三年。江夏郡治，又见《文聘传》。</span>
由是贼不敢轻越江。明制度，
<span class="c1">◎刘家立曰：此句上疑有脱误。</span>
整军农，兼修学校，南方称之。时朝廷议欲伐吴，诏基量进趣之宜。基对曰：“夫兵动而无功，则威名折于外，财用穷于内，故必全而后用也。若不资通川聚粮水战之备，则虽积兵江内，无必渡之势矣。今江陵有沮、漳二水，
<span class="c1">◎《一统志》：沮水在江陵县西，自襄阳府南漳县流入远安县界，又南入安陆府当阳县界，合漳水南至府城西入江。◎应劭曰：沮水出汉中房陵东入江。◎师古曰：沮，干余翻。南郡临沮县以临沮水得名。◎《水经注》：沮水迳临沮县西，又东南迳当阳县城北，又南迳麦城西与漳水合，又东南流注于江。</span>
溉灌膏腴之田以千数。安陆左右，陂池沃衍。
<span class="c1">◎《郡国志》：江夏郡安陆。◎《一统志》：今德安府治。◎《元和志》：三国魏江夏郡治安陆。◎王基表城上昶，徙江夏治之，见上。</span>
若水陆并农，以实军资，然后引兵诣江陵、夷陵，分据夏口，顺沮、漳，资水浮谷而下。贼知官兵有经久之势，则拒天诛者意沮，而向王化者益固。然后率合蛮夷以攻其内，精卒劲兵以讨其外，则夏口以上必拔，而江外之郡不守。如此，吴、蜀之交绝，交绝而吴禽矣。
<span class="c1">◎陈仁锡曰：诸葛欲合之，基欲离之。</span>
不然，兵出之利，未可必矣。”于是遂止。

5. <span id="卷二十七·魏书二十七·徐胡二王传第二十七-王基-5"></span>
司马景王新统政，基书戒之曰：“天下至广，万机至猥，诚不可不矜矜业业，坐而待旦也。
<span class="c1">◎或曰：是时司马氏父子篡夺之形已露，而基进“万机”、“矜业”之言，不复以人臣待之矣。</span>
夫志正则众邪不生，心静则众事不躁，思虑审定则教令不烦，亲用忠良则远近协服。故知和远在身，定众在心。许允、傅嘏、袁侃、崔赞皆一时正士，有直质而无流心，可与同政事者也。”
<span class="c1">◎许允、崔赞见《夏侯玄传》，傅嘏自有传，袁侃见《袁涣传》，又见《夏侯玄传》注引《魏略》。◎姜宸英曰：此辈见典午之腹心，曹宗之蟊贼，惑世乱民，惟此为甚。史家夸大，而不裁之大义，皆邪说害民者也。◎弼按：傅嘏之袒司马氏，人所共知。崔赞曾为晋吏部尚书、大司农，可无置辩。惟袁侃早卒，许允则与李丰、夏侯玄等亲善，魏帝特引以自近，不特非司马氏之私人，且为子元所嫉视，收付廷尉，徙边道死。而姜氏不加剖析，反予恶名，使忠魂含冤于地下，特表明之，亦以戒文人之无轻诋人也。</span>
景王纳其言。

6. <span id="卷二十七·魏书二十七·徐胡二王传第二十七-王基-6"></span>
高贵乡公即尊位，进封常乐亭侯。毌丘俭、文钦作乱，
<span class="c1">事在正元二年。</span>
以基为行监军、假节，统许昌军，
<span class="c1">◎胡三省曰：魏、晋之制，使持节都督诸军为上，假节都督次之，假节监诸军又次之，假节行监军又次之。魏受汉禅，以许昌为别宫，屯重兵，以为东南二方根本。</span>
適与景王会于许昌。景王曰：“君筹俭等何如？”基曰：“淮南之逆，非吏民思乱也，俭等诳胁迫惧，畏目下之戮，是以尚群聚耳。若大兵临偪，必土崩瓦解，俭、钦之首，不终朝而县于军门矣。”景王曰：“善。”乃令基居军前。
<span class="c1">《通鉴》作“以基为前军”。</span>
议者咸以俭、钦慓悍，难与争锋。诏基停驻。基以为：“俭等举军足以深入，而久不进者，是其诈伪已露，众心疑沮也。今不张示威形以副民望，而停军高垒，有似畏懦，非用兵之势也。若或虏略民人，
<span class="c1">《通鉴》作“若俭、钦虏略民人以自益”。</span>
又州郡兵家为贼所得者，更怀离心；
<span class="c1">◎胡三省曰：言州郡兵其家有为贼所得者，必怀反顾，而有离散之心也。</span>
俭等所迫胁者，自顾罪重，
<span class="c1">各本“罪”皆作“非”，误，官本不误。《通鉴》作“罪”。</span>
不敢复还，此为错兵无用之地，
<span class="c1">◎胡三省曰：错，仓故翻，置也。停军不进，是置之于无用之地。</span>
而成奸宄之源。吴寇因之，则淮南非国家之有，谯、沛、汝、豫
<span class="c1">◎胡三省曰：豫，即颍川也，豫州时治颍川，故曰谯、沛、汝、豫，四郡皆属豫州。</span>
危而不安，此计之大失也。军宜速进据南顿，
<span class="c1">◎《郡国志》：汝南郡南顿，本顿国。◎应劭曰：顿迫于陈，其后南从，故曰“南顿”。◎《一统志》：南顿故城，今河南陈州府项城县北五十里。</span>
南顿有大邸阁，
<span class="c1">邸阁，见前。</span>
计足军人四十日粮。保坚城，因积谷，先人有夺人之心，
<span class="c1">◎《左传》楚令尹孙叔敖之言。◎杜预注曰：夺敌战心。◎先，悉翻翻。</span>
此平贼之要也。”基屡请，乃听进据水。
<span class="c1">◎《水经注》： 水东流至南顿县，北入于颍。◎师古曰： ，于谨翻，又音殷。◎《方舆纪要·四十七》： 水在陈州商水县北，亦曰大水。自许州郾城县流入境，至县东二十里而合颍水，上有      桥。      ，即“溵”也。</span>
既至，复言曰：“兵闻拙速，未睹工迟之久。
<span class="c1">《通鉴》作“未睹为巧之久也”，《孙子》作“未睹巧之久也”。</span>
方今外有强寇，内有叛臣，若不时决，则事之深浅未可测也。
<span class="c1">◎胡三省曰：言俭、钦之变若不以时定，恐吴寇乘之而来，则祸之深浅有未可测者。</span>
议者多欲将军持重。将军持重是也，停军不进非也。持重非不行之谓也，进而不可犯耳。今据坚城，保壁垒，以积实资虏，县运军粮，
<span class="c1">《通鉴》 “县”作“远”。</span>
甚非计也。”景王欲须诸军集到，犹尚未许。基曰：“将在军，君令有所不受。
<span class="c1">孙子及司马穰苴皆有是言。</span>
彼得则利，我得亦利，是谓争城，
<span class="c1">《通鉴》“城”作“地”。《孙子》亦作“地”，见《九地篇》，争地其一也。</span>
南顿是也。”遂辄进据南顿，俭等从项亦争欲往，
<span class="c1">◎《郡国志》：汝南郡项。◎《一统志》：项县故城，今陈州府项城县东北槐坊店。</span>
发十余里，
<span class="c1">发兵行十余里。</span>
闻基先到，复还保项。时兖州刺史邓艾屯乐嘉，
<span class="c1">◎《水经注》：颍水过汝阳县北，又东南过南顿县北， 水注之。又南迳博阳故城东，城在南顿县北四十里，王莽更名乐嘉。◎《方舆纪要》：乐嘉，今陈州府商水县东南四十里。</span>
俭使文钦将兵袭艾。基知其势分，进兵偪项，俭众遂败。钦等已平，迁镇南将军，都督豫州诸军事，领豫州刺史，进封安乐乡侯。上疏求分户二百，赐叔父子乔爵关内侯，以报叔父拊育之德。有诏特听。

7. <span id="卷二十七·魏书二十七·徐胡二王传第二十七-王基-7"></span>
诸葛诞反，
<span class="c1">事在甘露二年。</span>
基以本官行镇东将军，都督扬、豫诸军事。时大军在项，以贼兵精，诏基敛军坚垒。基累启求进讨。会吴遣朱异来救诞，军于安城。基又被诏引诸军转据北山，
<span class="c1">◎赵一清曰：○《吴志·孙綝传》云：朱异帅三万人屯安丰城，为文钦势。○安城在寿州南，安丰城在寿州西南，两城相近，故二传合书之。◎《方舆纪要》卷二十一：八公山，一名肥陵山，亦谓之北山，在寿州东北五里。◎谢鍾英曰：安城、北山并在寿春左右。</span>
基谓诸将曰：“今围垒转固，兵马向集，但当精修守备，
<span class="c1">毛本“修”作“兵”，误。《通鉴》亦作“修”。</span>
以待越逸，而更移兵守险，使得放纵，虽有智者不能善后矣。”
<span class="c1">《通鉴》 “善”下有“其”字，《御览》同。</span>
遂守便宜上疏曰：“今与贼家对敌，
<span class="c1">《通典》、《御览》均作“今与贼交利对敌”。</span>
当不动如山。若迁移依险，人心摇荡，于势大损。诸军并据深沟高垒，众心皆定，不可倾动，此御兵之要也。”书奏，报听。
<span class="c1">◎胡三省曰：报基听行其策。时帝在军，故诸军节度皆禀诏指，而裁其可否者实司马昭也。</span>
大将军司马文王进屯丘头，
<span class="c1">◎《三少帝纪》：甘露三年，改丘头为武丘。◎胡三省曰：是役，司马昭改丘头曰武丘，以旌武功。◎邹安鬯曰：丘头在今河南陈州府沈丘县东南，颍水北。</span>
分部围守，各有所统。基督城东城南二十六军，文王敕军吏入镇南部界，一不得有所遗。
<span class="c1">宋本“遗”作“谴”。</span>
城中食尽，昼夜攻垒，基辄拒击，破之。寿春既拔，文王与基书曰：“初议者云云，求移者甚众，时未临履，亦谓宜然。
<span class="c1">◎胡三省曰：谓前诏诸军转据北山。临履，谓亲临其地而履行营垒处所也。</span>
将军深算利害，独秉固志，上违诏命，下拒众议，终至制敌禽贼，虽古人所述，不是过也。”文王欲遣诸将轻兵深入，招迎唐咨等子弟，因衅有荡覆吴之势。基谏曰： “昔诸葛恪乘东关之胜，竭江表之兵，以围新城，城既不拔，而众死者太半。
<span class="c1">事见嘉平五年。</span>
姜维因洮上之利，
<span class="c1">《通鉴》“上”作“西”。</span>
轻兵深入，粮饷不继，军覆上邽。
<span class="c1">◎事见甘露元年，谓段谷之败。◎杜佑曰：秦州上邽县有段谷水。</span>
夫大捷之后，上下轻敌，轻敌则虑难不深。今贼新败于外，
<span class="c1">毛本、局本“新”作“先”，误。</span>
又内患未弭，
<span class="c1">谓孙綝君臣相猜。冯本“弭”作“弥”。</span>
是其修备设虑之时也。且兵出踰年，人有归志，今俘馘十万，罪人斯得，
<span class="c1">谓擒诸葛诞。</span>
自历代征伐，未有全兵独克如今之盛者也。武皇帝克袁绍于官渡，自以所获已多，不复追奔，惧挫威也。”
<span class="c1">◎何焯曰：魏不能一天下，坐新得荆州乘胜辄进，有乌林之败耳。基此论千古持胜之要，未有能易之者也。◎弼按：魏武赤壁之役，坐不习水军耳，非乘胜进攻之咎也。</span>
文王乃止。以淮南初定，转基为征东将军，都督扬州诸军事，进封东武侯。基上疏固让，归功参佐，由是长史、司马等七人皆侯。
<span class="c1">◎《晋书·刘毅传》：毅字仲雄，东莱掖人。毅少有孝行，少厉清节，侨居平阳，太守杜恕请为功曹，三魏称焉。为之语曰：“但闻刘功曹，不闻杜府君。”同郡王基荐毅于公府，曰：“毅方正亮直，挺然不群，言不苟合，行不苟容。往日侨仕平阳，为郡股肱，正色立朝，举纲引墨，朱紫有分，郑卫不杂，孝悌蓍于邦族，忠贞效于三魏。昔孙阳取骐骥于吴坂，秦穆拔百里于商旅。毅未遇知己，无所自呈。前已口白，谨复申请。”</span>

8. <span id="卷二十七·魏书二十七·徐胡二王传第二十七-王基-8"></span>
是岁，基母卒，诏秘其凶问，迎基父豹丧合葬洛阳，追赠豹北海太守。
<span class="c1">◎赵一清曰：据此，则基竟不持母服矣，异哉！</span>
甘露四年，转为征南将军，都督荆州诸军事。
<span class="c1">◎《晋书·文帝纪》：甘露四年，分荆州置二都督，王基镇新野，州泰镇襄阳。</span>
常道乡公即尊位，增邑千户，并前五千七百户。前后封子二人亭侯、关内侯。

9. <span id="卷二十七·魏书二十七·徐胡二王传第二十七-王基-9"></span>
景元二年，襄阳太守表吴贼邓由等欲来归化，基被诏，当因此震荡江表。基疑其诈，驰驿陈状。且曰：“嘉平以来，累有内难，当今之务，在于镇安社稷，绥宁百姓，未宜动众以求外利。”
<span class="c1">◎何焯曰：此深于为司马氏谋者。</span>
文王报书曰：“凡处事者，多曲相从顺，鲜能确然共尽理实。诚感忠爱，每见规示，辄敬依来指。”后由等竟不降。
<span class="c1">◎司马彪《战略》载基此事，详于本传。曰：景元二年春三月，襄阳太守胡烈表上“吴贼邓由、李光等，同谋十八屯，欲来归化，遣将张吴、邓生，并送质任。克期欲令郡军临江迎拔”。大将军司马文王启闻。诏征南将军王基部分诸军，使烈督万人径造沮水，
<span class="c2">沮水，见前。</span>
荆州、义阳
<span class="c2">◎赵一清曰：○《方舆纪要》卷五十：义阳城在汝宁府信阳州南四十里，汉南阳郡平氏县之义阳乡也。魏文帝置义阳县，属义阳郡。</span>
南屯宜城，
<span class="c2">◎《郡国志》：荆州南郡宜城。◎三国魏改属襄阳郡。◎《一统志》：宜城故城，今襄阳府宜城县南。</span>
承书夙发。若由等如期到者，便当因此震荡江表。基疑贼诈降，诱致官兵，驰驿止文王，说由等可疑之状，“且当清澄，
<span class="c2">◎胡三省曰：谓事之虚实未定，如水之混浊，莫测其浅深，且当清澄以俟之，盖亦当时常语也。</span>
未宜便举重兵深入应之。”又曰：“夷陵东道，当由车御，至赤岸乃得度沮，
<span class="c2">宋本“度”作“渡”。</span>
西道当出箭溪口，
<span class="c2">◎赵一清曰：○赤岸，即赤谿也。○《方舆纪要》卷七十八：赤谿在荆州府夷陵州西北五里，即陆抗筑城围步阐处。东合大江，或谓之东坑。○陆机《辨亡论》：陆公以偏师三万，北据东坑。○李善曰：东坑，在西陵步阐城东北，长十余里，抗所筑城在东坑上。◎谢鍾英曰：赤岸当在今远安县沮水东，箭溪口当在远安县西。</span>
乃趣平土，皆山险狭，
<span class="c2">◎《册府》“山”下有“路”字，《通鉴》作“险陿”。◎胡注：“陿”与“狭”同。</span>
竹木丛蔚，卒有要害，
<span class="c2">卒，读曰猝。</span>
弩马不陈。
<span class="c2">◎胡三省曰：谓敌人于要害之地设伏邀击，弩马不得陈其力也。</span>
今者筋角弩弱，
<span class="c2">◎《通鉴》“弩弱”作“濡弱”。◎胡注：○《考工记》：弓人为弓，冬析幹，春液角，夏治筋，秋合三材。春液角，夏治筋，以阳煦而筋角濡滑也。冬析幹，和合三材，以阴凝而坚緻也。春夏之交，阳气蒸润，筋角濡弱，则弓弩之力不劲。</span>
水潦方降，废盛农之务，徼难必之利，此事之危者也。昔子午之役，兵行数百里而值淋雨，
<span class="c2">宋本“淋”作“霖”。</span>
桥阁破坏，后粮腐败，前军县乏。
<span class="c2">监本“乏”作“之”，误。</span>
姜维深入，不待辎重，士众饥饿，覆军上邽。文钦、唐咨，举吴重兵，昧利寿春，身没不反。此皆近事之鉴戒也。嘉平以来，累有内难。
<span class="c2">◎胡三省曰：谓曹爽兄弟既死，累有废立之事，毌丘俭、诸葛诞相继而举兵也。</span>
当今之宜，当镇安社稷，抚宁上下，力农务本，怀柔百姓，未宜动众以求外利也。得之未足为多，失之伤损威重。”文王累得基书，意疑。寻敕诸军已上道者，且权停住所在，
<span class="c2">◎胡三省曰：令各就其所至之地而住军也。</span>
须后节度。
<span class="c2">◎《通鉴》“后”作“候”。◎胡注：须，待也。</span>
基又言于文王曰：“昔汉祖纳郦生之说，欲封六国，寤张良之谋，而趣销印。
<span class="c2">◎《史记·留侯世家》：汉三年，项羽急围汉王荥阳，郦食其劝立六国后以桡楚权。汉王曰：“善。趣刻印，先生因行佩之矣。”食其未行，张良从外来谒。汉王方食，具以郦生语告子房。良曰：“臣请藉前箸为大王筹之。”言不可者八。汉王辍食吐哺，骂曰：“竖儒，几败而公事！”令趣销印。◎师古曰：桡，弱也，音女教反。其字从木。趣，读曰促。佩，谓受与六国使带也。◎张晏曰：求借所食之箸，用指画也。</span>
基谋虑浅短，诚不及留侯，亦惧襄阳有食其之谬。”文王于是遂罢军严，后由等果不降。
<span class="c2">◎胡三省曰：食其，音异基。</span>
</span>

10. <span id="卷二十七·魏书二十七·徐胡二王传第二十七-王基-10"></span>
是岁基薨，
<span class="c1">◎周寿昌曰：乾隆时洛阳人垦土，得断碑。钱竹汀诸人审系王基碑，考之传多合。碑云“景元二年四月辛丑薨，年七十二”，此可补史所遗。◎潘眉曰：推是年四月戊寅朔。辛丑，二十四日也。</span>
追赠司空，
<span class="c1">◎《晋书》卷一百二《刘聪载记》：聪将纳其太保刘殷女，使其兼大鸿胪李弘拜殷二女为左右贵嫔。弘曰：“魏司空东莱王基当世大儒，岂不达礼乎！为子纳司空太原王沈女，以其姓同而源异故也。”◎杭世骏、赵一清二氏引此，以“李弘”为“刘弘”误。又据《御览》引《魏氏春秋》以王基纳王沈女，尤误。</span>
谥曰景侯。子徽嗣，早卒。
<span class="c1">◎《御览·二百十五》引《晋太康起居注》曰：故司空王基，夙为先帝授任。基子冲，尚书郎中，虽在清途，犹未免楚挞，其以冲为治书侍御史。</span>
咸熙中，开建五等，以基著勋前朝，改封基孙廙，而以东武余邑赐一子爵关内侯。晋室践阼，下诏曰： “故司空王基既著德立勋，又治身清素，不营产业，久在重任，家无私积，可谓身没行显，足用励俗者也。其以奴婢二人赐其家。”

11. <span id="卷二十七·魏书二十七·徐胡二王传第二十七-王基-11"></span>
评曰：徐邈清尚弘通，胡质素业贞粹，王昶开济识度，王基学行坚白，皆掌统方任，垂称著绩。可谓国之良臣，时之彦士矣。
<span class="c1">◎姜宸英曰：徐邈、胡质尽忠曹氏，犹为不可。若昶、基之输诚司马，锄害忠良，而评云“开济识度，学行坚白”，可谓颠倒是非之极者矣。◎赵一清曰：王基非惟不忠，亦且不孝。◎刘咸炘曰：此篇合传，深所未喻。曹魏之治，专尚刑名，徐邈通介不随于俗，王昶畏慎求免于祸，合而论之，尚足见一时之得失。加以胡质、王基，则徒以其皆为州镇而已。若以徐、胡皆清介，二王皆善谋，则清介、善谋岂止此数人邪？观其评语，亦足见其无一贯之识矣。◎弼按：此卷姜氏诸说大都苛论。伯舆学有师承，驳王申郑，绝不阿附，时贤具征卓识。承祚目为坚白，允称定评。其用兵策略，老谋深算，尤不可及。至母死夺情，非关本志，不忘叔父拊育之总，岂背慈母劬劳之恩？诏秘凶问，无可如何，合葬洛阳，追赠亡父，亦所以慰人子之心。若如东潜所论，则世无完人矣。至承祚编次，良以诸人勋绩，为正始、嘉平后之人物，汇叙诸传之后，王淩、毌丘之前，非漫无心裁，刘氏责之过矣。</span>
