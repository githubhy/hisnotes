---
weight: 16
title: 卷十五·魏书十五·刘司马梁张温贾传第十五
---

# 卷十五·魏书十五·刘司马梁张温贾传第十五

1. <span id="卷十五·魏书十五·刘司马梁张温贾传第十五-1"></span>
魏书十五

2. <span id="卷十五·魏书十五·刘司马梁张温贾传第十五-2"></span>
三国志十五刘司马梁张温贾传第十五
<span class="c1">◎周寿昌曰：《刘馥传》前载馥事，后半全载馥子靖事，既详且多，似不应不列名，疑钞脱。《梁习传》附载王思，应列名，此或亦传抄脱去。李孚、杨沛皆不载《贾逵传》中，仅裴注引入，似不应列名。据后裴注所言，似裴氏特为补入。然补注可也，列名于传目，则非体。</span>

3. <span id="卷十五·魏书十五·刘司马梁张温贾传第十五-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：把历史还给历史</span>
<span class="c1">复校：擎骥</span>

## 刘馥

1. <span id="卷十五·魏书十五·刘司马梁张温贾传第十五-刘馥-1"></span>
刘馥字元颖，沛国相人也。
<span class="c1">◎《郡国志》：豫州沛国相。◎《一统志》：相县故城，今安徽凤阳府宿州西北。</span>
避乱扬州，建安初，说袁术将戚寄、秦翊，使率众与俱诣太祖。太祖悦之，司徒辟为掾。
<span class="c1">◎宋本、元本、冯本、吴本、毛本皆作“司徒辟为掾”，监本、官本作“辟为司徒掾”。◎赵一清曰：曹公时为司空，令三府辟之，作“辟为司徒掾”者非。◎沈家本曰：《贾逵传》亦有“司徒辟为掾”语，恐赵说未是。</span>
后孙策所置庐江太守李述
<span class="c1">◎官本《考证》曰：《吴志》作“术”。</span>
攻杀扬州刺史严象，庐江梅乾、雷绪、陈兰等聚众数万在江、淮间，郡县残破。太祖方有袁绍之难，谓馥可任以东南之事，遂表为扬州刺史。馥既受命，单马造合肥空城，建立州治，
<span class="c1">◎扬州刺史先治历阳，后治寿春，后又徙治曲阿。孙策攻杀阎象，江淮间郡县残破，刘馥为刺史，乃治合肥，曹魏以此为重镇。魏明帝云：“献帝东置合肥，南守襄阳，西固祁山，贼来辄破于三城之下者，地必有所争也。”◎赵一清曰：后汉扬州刺史治寿春，建安五年移治合肥，后复治寿春，见毌丘俭、诸葛诞传。◎《一统志》：合肥故城，今安徽庐州府合肥县东北金斗城。</span>
南怀绪等，皆安集之，贡献相继。数年中恩化大行，百姓乐其政，流民越江山而归者以万数。于是聚诸生，立学校，广屯田，兴治芍陂
<span class="c1">芍陂，见《武帝纪》建安十四年。</span>
及茹陂、
<span class="c1">《御览》“茹”作“茄”。</span>
七门、吴塘诸堨以溉稻田，官民有畜。
<span class="c1">◎何焯校改“畜”作“稸”。◎赵一清曰：○《方舆纪要》卷二十一：芍陂在南直寿州安丰城南百步，亦曰安丰塘，亦曰期思陂。周围二百二十四里，与阳泉大叶陂并叔敖所作，开沟引渒水为子午渠，开六门，灌田万顷。建安十四年开芍陂屯田，即此也。《寰宇记》卷百二十七：茹陂在光州固始县东南四十八里。刘馥兴筑，以水溉田。○又卷百二十六：七门堰在庐州庐江县南百一十里，刘馥修筑，断龙舒水灌田千五百顷。○宋刘敞《七门庙记》曰：嘉佑二年，予为庐州从事，始以事至舒城观，所谓“七门三堰”者，问其居人：“其田溉几何？”对曰：“凡二万顷。”考于图书，实魏扬州刺史刘馥所造。自魏迄今七百有余岁云。予于是叹美其功。后二年，校书郎包君廓为县主簿，尝与予语及之。包君谓予曰：“馥信有功，然吾闻于耆老而得羹颉侯信焉。”初汉，以龙舒之地封信为列侯，信乃为民畎浍，舒得以广溉浸。信为基始，至馥时废而复修耳。○一清按：庐江府舒城县西北三十里有颉羹城，盖信之所封。七门三堰者，堰在县七门山下，所谓乌羊堰、千功堰、槽牍堰也。详《方舆纪要》卷二十六。○又《寰宇记》卷百二十五：吴陂塘在舒州怀宁县西二十里，有吴陂祠。馥开吴陂以溉稻田，吕蒙凿石通水，注稻田三百余顷，功利及人。里人以灊山庙在陂侧，因指名以祀焉。○一清按：刘元颖盖与吴吕蒙并祠也，详《蒙传》。</span>
又高为城垒，多积木石，编作草苫数千万枚，益贮鱼膏数千斛，
<span class="c1">苫蓑覆城，鱼膏瞭望。</span>
为战守备。

2. <span id="卷十五·魏书十五·刘司马梁张温贾传第十五-刘馥-2"></span>
建安十三年卒。
<span class="c1">◎《文选·四十二》阮元瑜《为曹公作书与孙权》云：抑遏刘馥，相厚益隆。◎李善注引《魏志》云：
<span class="c2">此谓李善注，实杂吕延济之注。</span>
太祖任刘馥为扬州刺史，每请伐吴，太祖常遏绝不许。◎今按：本传无此文，是时刘馥已死，魏武殆虚设此词，以招徕孙权耳。</span>
孙权率十万众攻围合肥城百余日，时天连雨，城欲崩，于是以苫蓑覆之，
<span class="c1">◎钱大昭曰：○古有蓑城之法。○《春秋·定公三年·公羊传》曰：仲几之罪，何不蓑城也？○何休曰：若今以草衣城也。</span>
夜然脂照城外，视贼所作而为备，贼以破走。扬州士民益追思之，以为虽董安于之守晋阳，不能过也。
<span class="c1">◎《战国策》：张孟谈曰：“夫董阏安于，简子之才臣也。世治晋阳，而尹铎循之，其余政教犹存，君其定居晋阳。”</span>
及陂塘之利，至今为用。

3. <span id="卷十五·魏书十五·刘司马梁张温贾传第十五-刘馥-3"></span>
馥子靖，
<span class="c1">◎《夏侯玄传》注引《魏略》、《傅嘏传》注引《傅子》，均作“刘静”。又按当时有两刘靖，一为匈奴王刘靖，见《孙礼传》。◎何焯曰：靖字文恭，见《水经注》卷十四。</span>
黄初中从黄门侍郎迁庐江太守，诏曰：“卿父昔为彼州，今卿复据此郡，
<span class="c1">《御览》“据”作“为”。</span>
可谓克负荷者也。”转在河内，迁尚书，赐爵关内侯，出为河南尹。散骑常侍应璩书与靖曰：
<span class="c1">◎何焯曰：以失其事实，故採此书。靖为治，亦杜畿之亚矣。</span>
“入作纳言，出临京任。富民之术，日引月长。藩落高峻，绝穿窬之心。五种别出，远水火之灾。
<span class="c1">◎《汉书·食货志》：种谷必杂五种，以备灾害。◎师古曰：五种，谓黍、稷、麻、麦、豆也。</span>
农器必具，无失时之阙。蚕麦有苫备之用，无雨湿之虞。封符指期，无流连之吏。
<span class="c1">◎《东观汉记》：郭丹之长安，从宛人陈洮买入关符以入。既入，封符乞人，叹曰：“不乘使者车，不入关矣。”</span>
鳏寡孤独，蒙廪振之实。加之以明擿幽微，重之以秉宪不挠；有司供承王命，百里垂拱仰办。
<span class="c1">宋本“办”作“辨”。</span>
虽昔赵、张、三王之治，
<span class="c1">◎《汉书·王吉传》：吉字子阳，琅邪皋虞人。吉与贡禹为友，世称“王阳在位，贡公弹冠”。吉子骏，以孝廉为郎，出为京兆尹。先是，京兆有赵广汉、张敞、王尊、王章，至骏皆有能名，故京师称曰：“前有赵、张，后有三王。”</span>
未足以方也。”靖为政类如此。初虽如碎密，终于百姓便之，有馥遗风。母丧去官，后为大司农卫尉，进封广陆亭侯，邑三百户。上疏陈儒训之本曰：“夫学者，治乱之轨仪，圣人之大教也。自黄初以来，崇立太学二十余年，而寡有成者，盖由博士选轻，诸生避役，高门子弟，耻非其伦，故无学者。虽有其名而无其人，
<span class="c1">《宋书·礼志一》、《册府元龟》“人”作“实”。</span>
虽设其教而无其功。
<span class="c1">◎钱大昭曰：○《典略·儒宗传》叙云：〖◎弼按：“典略”当作“魏略”。〗太和、青龙中，中外多事，人怀避就，虽性非解学，多求诣太学。太学诸生有千数，而诸博士率皆粗疏，无以教弟子，弟子本以避役，竟无能习学。冬来春去，岁岁如是。○学校如此，废弛已极，刘靖所以有此疏也。</span>
宜高选博士，取行为人表，经任人师者，掌教国子。依遵古法，使二千石以上子孙，年从十五，皆入太学。明制绌陟荣辱之路；其经明行修者，则进之以崇德；荒教废业者，则退之以惩恶；
<span class="c1">毛本“恶”作“一”，误。</span>
举善而教，不能则劝，浮华交游，不禁自息矣。阐弘大化，以绥未宾；六合承风，远人来格。此圣人之教，致治之本也。”
<span class="c1">◎此疏互见《宋书·礼志一》，云：魏文帝黄初五年，立太学于洛阳。齐王正始中，刘馥上书〖《宋志》误作“馥”。〗不从。◎又见《通典·五十三》。</span>
后迁镇北将军，假节都督河北诸军事。靖以为“经常之大法，莫善于守防，使民夷有别”。遂开拓边守，屯据险要。
<span class="c1">◎何焯云：其先见在江统之前。</span>
又修广戾渠陵大堨，水溉灌蓟南北；
<span class="c1">◎何焯曰：《水经注》作“戾陵堨车箱渠”，其元康中所立碑，宜补录以广世期之阙。◎赵一清曰：○当作“戾陵渠”。○《水经·鲍丘水注》：高梁水首受漯水于戾陵堰，水北有梁山，山有燕剌王旦之陵，故以戾陵名堰。水自堰枝分，东迳梁山南，又东北迳《刘靖碑》北。其词云：“魏使持节、都督河北道诸军事、征北将军、建城乡侯沛国刘靖，字文恭，登梁山以观源流，相漯水以度形势，嘉武安之通渠，羡秦民之殷富；乃使帐下丁鸿督军士千人，以嘉平二年，立遏于水，导高梁河，造戾陵遏，开车箱渠。”其遏表云： “高梁河水者，出自并州，潞河之别源也。长岸峻固，直截中流，积石笼以为主遏，高一丈，东西长三十丈，南北广七十余步。依北岸立水门，门广四丈，立水十丈。山水暴发，则乘遏东下，平流守常，则自门北入，灌田岁二千顷，凡所封地百余万亩。至景元三年辛酉，诏书以民食转广，陆费不赡，遣谒者樊晨，更制水门，限田千顷，刻地四千三百一十六顷，出给郡县，改定田五千九百三十顷。水流乘车箱渠，自蓟西北迳昌平，东尽渔阳潞县，凡所润含四五百里，所灌田万有余顷。高下孔齐，原隰底平，疏之斯溉，决之斯散，导渠口以为涛门，洒滮池以为甘泽，施加于当时，敷被于后世。晋元康四年，君少子骁骑将军平乡侯弘，受命使持节监幽州诸军事，领护乌丸校尉、宁朔将军。遏立积三十六载，至五年夏六月，洪水暴出，毁损四分之三，剩北岸七十余丈。上渠车箱，所在漫溢。追惟前立遏之动，亲临山川，指授规略，命司马、关内侯逢惲内外将士二千人，起长岸，立石渠，修主遏，治水门，门广四丈，立水五尺。兴复载利，通塞之宜，准遵旧制。凡用功四万有余焉。诸部王侯，不召而自至，繦负而事者盖数千人。《诗》载‘经始勿亟’，《易》称‘民忘其劳’，斯之谓乎？于是二府文武之士，感秦国思郑渠之绩，魏人置豹祀之义，乃遐慕仁政，追述成功。元康五年十月十一日，刊石立表，以纪勋烈，并记遏制度，永为后式焉。”◎潘眉曰：戾陵乃地名，传言“戾渠陵”，当作“戾陵渠”，文误倒耳。修广戾陵渠大堨，与碑称戾陵堨之文合。“大堨”犹《陆抗传》“大堰”、《诸葛恪传》“大堤”也。何义门欲以“戾渠陵大堨水”六字依《水经注》改“戾陵车箱渠”，以他书羼陈《志》，不可从。“修广戾陵渠大堨”句绝，何氏以“大堨水”三字为句，亦失之。◎李慈铭曰：此文当曰“修广戾陵渠，立堨于水”，以“陵渠”二字误倒，“立”字误作“大”，“水”上又脱“于”字耳。“遏”即古“堨”字，亦作“阏”。◎谢鍾英曰：戾陵遏在今通州南。◎《一统志》：车箱渠在宛平县西北。</span>
三更种稻，
<span class="c1">三更，或三岁更耕之意。</span>
边民利之。嘉平六年薨，追赠征北将军，进封建成乡侯，谥曰景侯。子熙嗣。
<span class="c1">◎《晋阳秋》曰：刘弘字叔和，
<span class="c2">◎赵一清曰：《水经·沔水注》“宏字季和”，《晋书·刘宏传》“字和季”，未知孰审。</span>
熙之弟也。弘与晋世祖同年，居同里，
<span class="c2">◎《晋书·刘弘传》：弘有幹略政事之才，少家洛阳，与武帝同居永安里，又同年，共研席。◎钱大昭曰：晋武帝河内温人，刘弘沛国相人，此云居同里者，谓同居雒阳之永安里也。</span>
以旧恩屡登显位。自靖至弘，世不旷名，而有政事才。晋西朝之末，弘为车骑大将军
<span class="c2">《晋书》无“大”字，此衍。</span>
开府，荆州刺史，假节都督荆、交、广州诸军事，封新城郡公。
<span class="c2">《晋书》本传“封宣城，卒，赠新城郡公”，与此不同。</span>
其在江、汉，值王室多难，得专命一方，尽其器能。推诚群下，厉以公义，简刑狱，务农桑。每有兴发，手书郡国，丁宁款密，故莫不感悦，颠倒奔赴，咸曰：“得刘公一纸书，贤于十部从事也”。时帝在长安，命弘得选用宰守。征士武陵伍朝高尚其事，牙门将皮初有勋江汉，弘上朝为零陵太守，初为襄阳太守。诏书以襄阳显郡，初资名轻浅，以弘婿夏侯陟为襄阳。弘曰：“夫统天下者当与天下同心，治一国者当与一国推实。吾统荆州十郡，安得十女婿，然后为治哉！”乃表“陟姻亲，旧制不得相监临事，初勋宜见酬”。报听之，众益服其公当。
<span class="c2">◎《晋书·刘弘传》：时荆部守宰多阙，弘请补选。弘乃叙功铨德，随才补授，甚为论者所称。朝廷以皮初虽有功，襄阳又是名郡，名器宜慎，不可授初，乃以前东平太守夏侯陟为襄阳太守，余并从之。陟，弘之婿也。◎钱大昭曰：《郡国志》“荆州七郡”，此多三郡，疑是魏兴、新城、上庸耳。◎沈家本曰：此西晋之荆州，与后汉及魏不同，钱说未是。考《晋志》，武帝时荆州统郡二十二，至惠帝时，桂阳、武昌、安城三郡属江州，新城、魏兴、上庸三郡属梁州。怀帝时，长沙、衡阳、湘东、零陵、邵陵属湘州。当西晋之末，荆州所属郡则有江夏、南郡、襄阳、南阳、顺阳、义阳、建平、宜都、南平、武陵、天门及惠帝分立之随、新野、竟陵，凡十四郡。而此云“十郡”，未详。又案《晋书》叙宏此事在惠帝幸长安之前，则其时湘州未立，随、新野、竟陵三郡未分，并长沙等五郡计之，为十六郡，与十郡之说亦不符。◎弼按，三国魏、吴割据荆州，互有增置。魏所属凡八郡，吴所属凡十六郡。《晋书·地理志》“荆州统郡二十二”，皆与十郡之说不合。十郡之词，当系概言之耳，不可以文字拘泥也。</span>
广汉太守辛冉
<span class="c2">《晋书·刘弘传》作“前广汉太守羊冉”。</span>
以天子蒙尘，四方云扰，进从横计于弘。弘怒斩之，时人莫不称善。◎《晋诸公赞》曰：于时天下虽乱，荆州安全。弘有刘景升保有江汉之志，
<span class="c2">毛本“景”误作“昇”。</span>
不附太傅司马越。越甚衔之。会弘病卒。子璠，北中郎将。
<span class="c2">◎《晋书·刘弘传》：东海王越奉迎大驾，弘遣参军刘盘为督护，率诸军会之。弘卒于襄阳，士女嗟痛，若丧所亲。弘子璠为顺阳内史，江汉之间翕然归心。</span>
</span>

## 司马朗

1. <span id="卷十五·魏书十五·刘司马梁张温贾传第十五-司马朗-1"></span>
司马朗字伯达，河内温人也。
<span class="c1">◎潘眉曰：朗与司马芝为族兄弟，见《杨俊传》。《芝传》已书“河内温人”，《朗传》但书支系足矣，如《夏侯尚传》书“渊从子”，《荀攸传》书“彧从子”，《袁术传》书“绍从弟”，皆是。其钟会、贺邵传与此同病。范史袁绍、袁术传两书 “汝南汝阳人”，亦非。</span>
<span class="c1">◎司马彪《序传》曰：
<span class="c2">司马彪《序传》，见《武帝纪》建安二十一年注。</span>
朗祖父俊，字元异，
<span class="c2">◎《晋书·宣帝纪》：周以夏官为司马。其后程伯休父周宣王时以世官克平徐方，锡以官族，因而为氏。楚汉间司马卬为殷王，都河内。汉以其地为郡，子孙遂家焉。自卬八世，生征西将军钧，字叔平。钧生豫章太守量，字公度。量生颍川太守俊。</span>
博学好古，倜傥有大度。长八尺三寸，腰带十围，仪状魁岸，与众有异，乡党宗族咸景附焉。位至颍川太守。父防，字建公，性质直公方，虽间居宴处，威仪不忒。雅好《汉书》名臣列传，所讽诵者数十万言。少仕州郡，历官洛阳令、京兆尹，
<span class="c2">防为尹时，举曹操为北部尉，见《武纪》建安二十一年注。</span>
以年老转拜骑都尉。养志闾巷，阖门自守。诸子虽冠成人，不命曰进不敢进，不命曰坐不敢坐，不指有所问不敢言，父子之间肃如也。年七十一，建安二十四年终。有子八人，朗最长，次即晋宣皇帝也。
<span class="c2">◎赵一清曰：《晋书·安平献王孚传》：孚字叔达，宣帝次弟。长兄朗字伯达，宣帝字仲达，孚弟馗字季达，恂字显达，进字惠达，通字雅达，敏字幼达，俱知名，故时号为八达。◎馗，魏鲁相，东武城侯；恂，魏鸿胪丞；进，魏中郎；通，魏司隶从事，安城亭侯。惟敏不见史传。</span>
</span>
九岁，人有道其父字者，朗曰：“慢人亲者，不敬其亲者也。”客谢之。十二，试经为童子郎，
<span class="c1">◎范《书·左雄传》：汝南谢廉、河南赵建，年始十二，各能通经，雄并奏拜童子郎。</span>
监试者以其身体壮大，疑朗匿年，劾问。朗曰：“朗之内外，累世长大，朗虽稚弱，无仰高之风，损年以求早成，非志所为也。”监试者异之。后关东兵起，故冀州刺史李邵
<span class="c1">李邵，见《董昭传》。</span>
家居野王，
<span class="c1">野王，见《文帝纪》黄初二年。</span>
近山险，欲徙居温。朗谓邵曰：“脣齿之喻，岂唯虞、虢，温与野王即是也；今去彼而居此，是为避朝亡之期耳。且君，国人之望也，今寇未至而先徙，带山之县必骇，是摇动民之心而开奸宄之原也，窃为郡内忧之。”邵不从。边山之民果乱，内徙，或为寇钞。

2. <span id="卷十五·魏书十五·刘司马梁张温贾传第十五-司马朗-2"></span>
是时董卓迁天子都长安，卓因留洛阳。朗父防为治书御史，
<span class="c1">◎《续百官志》：治书御史，二人，六百石。◎治，一作“持”，又见《明帝纪》卷首。</span>
当徙西，以四方云扰，乃遣朗将家属还本县。或有告朗欲逃亡者，执以诣卓，卓谓朗曰：“卿与吾亡儿同岁，
<span class="c1">◎姚范曰：同岁未详，疑同岁举也。</span>
几大相负！”朗因曰：“明公以高世之德，遭阳九之会，清除群秽，广举贤士，此诚虚心垂虑，将兴至治也。威德以隆，功业以著，而兵难日起，州郡鼎沸，郊境之内，民不安业，捐弃居产，流亡藏窜，虽四关设禁，重加刑戮，犹不绝息，此朗之所以于邑也。愿明公监观往事，少加三思，即荣名并于日月，伊、周不足侔也。”卓曰：“吾亦悟之，卿言有意！”
<span class="c1">◎臣松之案：朗此对，但为称述卓功德，末相箴诲而已。
<span class="c2">宋本“末”作 “未”。</span>
了不自申释，而卓便云“吾亦悟之，
<span class="c2">毛本“卓”误作“也”。</span>
卿言有意”！客主之辞如为不相酬塞也。</span>

3. <span id="卷十五·魏书十五·刘司马梁张温贾传第十五-司马朗-3"></span>
朗知卓必亡，恐见留，即散财物以赂遗卓用事者，求归乡里。到谓父老曰；“董卓悖逆，为天下所仇，此忠臣义士奋发之时也。郡与京都境壤相接，洛东有成皋，
<span class="c1">成皋，见《武帝纪》卷首。</span>
北界大河，天下兴义兵者若未得进，其势必停于此。此乃四分五裂战争之地，难以自安，不如及道路尚通，举宗东到黎阳。黎阳有营兵，
<span class="c1">◎黎阳，见《武帝纪》建安四年。◎《方舆纪要》卷十六：○后汉有黎阳营。○《汉官仪》云：中兴以幽、冀、并州兵平定天下，故于黎阳立营，兵锋尝为天下冠。◎马与龙曰：光武以幽、并州兵骑定天下，故于黎阳立营，以谒者监之。兵骑千人复除甚重，见《百官志》。</span>
赵威孙乡里旧婚，为监营谒者，统兵马，足以为主。若后有变，徐复观望未晚也。”父老恋旧，莫有从者，惟同县赵咨，将家属俱与朗往焉。后数月，关东诸州郡起兵，众数十万，皆集荧阳及河内。诸将不能相一，纵兵钞掠，民人死者且半。久之，关东兵散，太祖与吕布相持于濮阳，
<span class="c1">兖州东郡濮阳，见《武帝纪》卷首。</span>
朗乃将家还温。时岁大饥，人相食，
<span class="c1">毛本“食”误作“贪”。</span>
朗收恤宗族，教训诸弟，不为衰世解业。
<span class="c1">解，疑作“懈”。</span>

4. <span id="卷十五·魏书十五·刘司马梁张温贾传第十五-司马朗-4"></span>
年二十二，太祖辟为司空掾属，除成皋令，以病去，复为堂阳长。
<span class="c1">堂阳，见《郭后传》。</span>
其治务宽惠，不行鞭杖，而民不犯禁。先时，民有徙充都内者，后县调当作船，徙民恐其不办，乃相率私还助之，其见爱如此。迁元城令，
<span class="c1">元城，见《文帝纪》黄初二年。</span>
入为丞相主簿。朗以为：“天下土崩之势，由秦灭五等之制，而郡国无蒐狩习战之备故也。今虽五等未可复行，可令州郡并置兵，外备四夷，内威不轨，于策为长。”又以为宜复井田：“往者以民各有累世之业，难中夺之，是以至今。今承大乱之后，民人分散，土业无主，皆为公田，宜及此时复之。”
<span class="c1">◎顾炎武《日知录》卷十九云：天下事有言在一时，效见于数百年之后者。司马朗复井田之议，当时未行，及拓跋氏有中原，令户绝者虚宅桑榆，尽为公田，以给授而口分。世业之制，自此而起，迄于隋、唐守之。◎何焯云：伯达前一条所以救建武之后尽罢郡国都尉官，一变西京旧制，罢轻车、骑士、材官、楼船士及军假吏，令还复民伍，废立秋讲肄课试之礼。驯至三十六方，同日并起，天下土崩也。后一条则夺累世之业，王莽慕古制而失其宜，及乱后而复，世祖惩近谬而失其会，適在此时。然曹氏无远见，创制经久，故口分世业，反有待于拓跋之据中原也。</span>
议虽未施行，然州郡领兵，朗本意也。
<span class="c1">◎《杜畿传》：杜恕以为古之刺史奉宣六条，今可勿令领兵，以专民事。◎是朗州郡领兵之议已施行，未施行者，井田制耳。</span>
迁兖州刺史，政化大行，百姓称之。虽在军旅，
<span class="c1">监本无“旅”字。</span>
常粗衣恶食，
<span class="c1">《御览》“粗”作“恶”。</span>
俭以率下。雅好人伦典籍，
<span class="c1">人伦，解见《蜀志·庞统传》。</span>
乡人李觌等盛得名誉，朗常显贬下之；后觌等败，时人服焉。钟繇、王粲著论云：“非圣人不能致太平。”以朗为：“伊、颜之徒
<span class="c1">◎宋本“以朗”作“朗以”，冯本、毛本作“以朗”，误。◎钱大昕曰：“伊、颜”以下乃朗驳钟繇、王粲之论，当云“朗以为”，今本误颠倒两字。</span>
虽非圣人，使得数世相承，太平可致。”
<span class="c1">◎《魏书》曰：文帝善朗论，命秘书录其文。◎孙盛曰：繇既失之，朗亦未为得也。昔“汤举伊尹，而不仁者远矣”。《易》称“颜氏之子，其殆庶几乎！有不善未尝不知，知之未尝复行”。由此而言，圣人之与大贤，行藏道一，舒卷斯同，御世垂训，
<span class="c2">宋本“训”作“风”，官本作“法”。</span>
理无降异；升泰之美，岂俟积世哉？“善人为邦百年，亦可以胜残去杀”。又曰“不践迹，亦不入于室”。数世之论，其在斯乎！方之大贤，固有间矣。</span>
建安二十二年，与夏侯惇、臧霸等征吴。到居巢，
<span class="c1">居巢，见《武帝纪》建安二十二年。</span>
军士大疫，朗躬巡视，致医药。遇疾卒，时年四十七。
<span class="c1">◎潘眉曰：太祖以建安元年拜司空，辟朗为司空掾，朗时年二十二。至建安二十二年卒，止有四十三岁，传误。</span>
遗命布衣幅巾，
<span class="c1">幅巾，解见《华歆传》。</span>
敛以时服，
<span class="c1">◎《礼记·檀弓下》：孔子曰：“延陵季子，吴之习礼者也，往而观其葬焉，其敛以时服。”◎郑注云：以行时之服，不改制节。◎陈澔曰：时服，随死时之寒暑所衣也。◎范《书·邓骘传》：邓弘遗言，悉以常服，不得用锦衣玉匣。</span>
州人追思之。
<span class="c1">◎《魏书》曰：朗临卒，谓将士曰；“刺史蒙国厚恩，督司万里，
<span class="c2">监本、官本“司”作“师”，各本皆作“司”。</span>
微功未效，而遭此疫疠，既不能自救，辜负国恩。身没之后，其布衣幅巾，敛以时服，勿违吾志也。”</span>
明帝即位，封朗子遗昌武亭侯，邑百户。朗弟孚
<span class="c1">◎《晋书·宗室传·安平献王孚传》：孚以贞白自立。高贵乡公遭害，百官莫敢奔赴，孚枕尸于股，哭之恸，曰：“杀陛下者臣之罪。”奏推主者。及武帝受禅，陈留王就金墉城，孚拜辞，执王手，流涕歔欷，不能自胜。曰：“臣死之日，固大魏之纯臣也。”临终遗令曰：“有魏贞士河内温县司马孚，不伊不周，不夷不惠，立身行道，终始若一，当以素棺单椁，敛以时服。”薨时年九十三。◎王应麟曰：司马孚自谓贞士，孚上不如晋叔肹，下不如朱全昱，谓之贞士可乎？◎《通鉴辑览》曰：孚虽未与废立之谋，然身为上公，曾不知大义灭亲，或极言规正，或为国讨贼。事势已去，乃以拜辞流涕，自号纯臣，遗令犹称“魏贞士”，其谁欺乎？◎王懋竑曰：司马孚位为上公，历事四世，于师、昭为尊属，于齐王之废、高贵相公之弑，无能有所匡正，仅流涕痛哭而已。且父子尊官厚禄，荣宠终其身，未尝有所辞让，以云“魏之纯臣”，其无愧乎？梁之朱全昱亦然，全昱田野之人不知书，其不能辞爵宜也。君子于孚不能无惜焉。</span>
又以子望继朗后。遗薨，望子洪嗣。
<span class="c1">◎《晋诸公赞》曰：望字子初，孚之长子。有才识，早知名。咸熙中位至司徒，入晋封义阳王，迁太尉、大司马。时孚为太宰，父子居上公位，自中代以来未之有也。
<span class="c2">◎望，事见《高贵相公纪》甘露二年注引《晋诸公赞》。◎《晋书·宗室传》：魏高贵乡公好才爱士，望与裴秀、王沈、钟会并见亲待，数侍宴筵。公性急，秀等居内职，急有召便至。以望外官，特给追锋车一乘、武贲五人。时景、文相继辅政，未尝朝觐，权归晋室。望虽见宠待，每不自安，求出为征西将军，持节都督雍、凉二州诸军事。在任八年，威化明肃。</span>
洪字孔业，封河间王。</span>

5. <span id="卷十五·魏书十五·刘司马梁张温贾传第十五-司马朗-5"></span>
初，朗所与俱徙赵咨，
<span class="c1">毛本“所”误作“初”。</span>
官至太常，为世好士。
<span class="c1">咨字君初。子酆字子，晋骠骑将军，封东平陵公。并见《百官名志》。
<span class="c2">◎赵酆，见《齐王纪》嘉平六年注。《晋书·景帝纪》“嘉平四年，赵酆预朝议”，即此人也。《百官名》，见《司马芝传》注。◎官本《考证》曰：北宋本作“子酆字仲子”，多“仲”字，“并见《百官名》”，无“志”字。</span>
</span>

## 梁习

1. <span id="卷十五·魏书十五·刘司马梁张温贾传第十五-梁习-1"></span>
梁习字子虞，陈郡柘人也，
<span class="c1">◎《郡国志》：豫州陈国柘。◎吴增僅曰：○《元和志》：汉末陈王宠为袁绍所杀，国除为郡。
<span class="c2">袁绍，当作“袁术”。此条《集解》多次引用，俱失之细考。</span>
◎《一统志》：柘县故城，今河南归德府柘县城北。</span>
为郡纲纪。
<span class="c1">郡纲纪，见《刘放传》。</span>
太祖为司空，辟召为漳长，
<span class="c1">◎《郡国志》：兖州东平国章县。◎赵一清曰：“漳”字误。◎王先谦曰：○章县，三国魏阙，《晋志》无。○《一统志》：故城，今山东泰安府东平州东六十里鄣城集。</span>
累转乘氏、海西、下邳令，
<span class="c1">◎乘氏，见《武纪》兴平二年。下邳，见《武纪》初平四年。◎《郡国志》：徐州广陵郡海西。◎《一统志》：海西故城，今江苏海州南。◎赵一清曰：习为海西令，为乱民所逐，赖徐宣以免，而本传讳之。◎弼按：此事见《徐宣传》，此略彼详，非讳也。</span>
所在有治。
<span class="c1">监本、官本“治”下有“名”字，各本均脱之。</span>
还为西曹令史，迁为属。
<span class="c1">本传习与王思同为西曹令史。迁为属者，迁西曹属也。</span>
并土新附，
<span class="c1">事在建安十一年。</span>
习以别部司马领并州刺史。时承高幹荒乱之余，胡狄在界，张雄跋扈，
<span class="c1">◎何焯校本作“雄张”。《仓兹传》“大姓雄张”。◎弼按：《通鉴》亦作“雄张”。</span>
吏民亡叛，入其部落；
<span class="c1">◎胡三省曰：南匈奴部落皆在并州界。</span>
兵家拥众，作为寇害，
<span class="c1">◎胡三省曰：谓诸豪右拥众自保者。</span>
更相扇动，往往棋跱。
<span class="c1">◎《吴志·陆逊传》：逊建议曰：“方今英雄棋跱，豺狼窥望。”</span>
习到官，诱谕招纳，皆礼召其豪右，稍稍荐举，使诣幕府；豪右已尽，乃次发诸丁强以为义从；
<span class="c1">◎胡三省曰：言其以义从军也。</span>
又因大军出征，分请以为勇力。吏兵
<span class="c1">句绝。</span>
已去之后，稍移其家，前后送邺，凡数万口；其不从命者，兴兵致讨，斩首千数，降附者万计。单于恭顺，名王稽颡，部曲服事供职，同于编户。
<span class="c1">◎胡三省曰：名王，即匈奴诸部王也。编，联次也，编于民籍，故曰编户。</span>
边境肃清，百姓布野，勤劝农桑，令行禁止。
<span class="c1">令之则行，禁之则止。</span>
贡达名士，咸显于世，语在《常林传》。
<span class="c1">◎《常林传》：刺史梁习荐州界名士常林、杨俊、王淩、王象、荀纬，太祖皆以为县长。</span>
太祖嘉之，赐爵关内侯，更拜为真。
<span class="c1">元本“真”作“贞”，误。</span>
长老称咏，以为自所闻识，刺史未有及习者。建安十八年，州并属冀州，
<span class="c1">◎是年诏书并十四州为九州。◎洪亮吉曰：汉中平末，并州大扰，定襄、云中、五原、朔方、上郡等五郡流徙分散。建安十一年，魏武破高幹，上党等郡入魏，十八年省并州属冀州。</span>
更拜议郎、西部都督从事，
<span class="c1">◎《武帝纪》：建安十八年，分魏郡为东西部。◎此魏郡西部之都督从事也。</span>
统属冀州，总故部曲。又使于上党取大材供邺宫室。习表置屯田都尉二人，领客六百夫，于道次耕种菽粟，以给人牛之费。后单于入侍，西北无虞，习之绩也。
<span class="c1">◎《魏略》曰：鲜卑大人育延，常为州所畏，而一旦将其部落五千余骑诣习，求互市。习念不听则恐其怨，若听到州下，又恐为所略，于是乃许之往与会空城中交市。遂敕郡县，自将治中以下军往就之。市易未毕，市吏收缚一胡。延骑皆惊，上马弯弓围习数重，吏民惶怖不知所施。习乃徐呼市吏，问缚胡意，而胡实侵犯人。习乃使译呼延，延到，习责延曰：“汝胡自犯法，吏不侵汝，汝何为使诸骑惊骇邪？”遂斩之，余胡破胆不敢动。是后无寇虏。至二十二年，太祖拔汉中，诸军还到长安，因留骑督太原乌丸王鲁昔，使屯池阳，
<span class="c2">◎《郡国志》：司隶左冯翊池阳。◎《一统志》：今陕西西安府泾阳县东北。</span>
以备卢水。昔有爱妻，住在晋阳。
<span class="c2">◎《郡国志》：并州太原郡晋阳。◎《一统志》：今山西太原府太原县治。</span>
昔既思之，又恐遂不得归，乃以其部五百骑叛还并州，留其余骑置山谷间，而单骑独入晋阳，盗取其妻。已出城，州郡乃觉；吏民又畏昔善射，不敢追。习乃令从事张景，募鲜卑使逐昔。昔马负其妻，重骑行迟，未及与其众合，而为鲜卑所射死。始太祖闻昔叛，恐其为乱于北边；会闻已杀之，大喜，以习前后有策略，封为关内侯。</span>
文帝践阼，复置并州，
<span class="c1">◎潘眉曰：并州，建安十八年省并入冀州，二十年新立新兴、乐平二郡。至黄初元年复置并州，领汉旧郡四、新郡二。◎弼按：即太原、上党、西河、雁门、乐平、新兴六郡也。◎吴增僅曰：汉末大乱，匈奴侵边，自定襄以西，尽云中、雁门、西河之间遂空。建安十八年，省并州入冀州，其时以上郡别属雍州，冀州兼得太原、上党、西河、定襄、雁门、云中、五原、朔方等郡，其地实皆荒废，有名而已。二十年，魏武省云中、定襄、五原、朔方等郡，各置一县，立新兴郡以统其民。黄初元年，复置并州，二年，迁郡于岭南，于是弃雁门郡之阴陶等十一城于陉北，徙新兴郡、云中等四县于陉南，又移治西河郡于太原。自是以后，终魏晋之世，不复越句注一步，而汉时故地戎狄遂居矣。◎又曰：○《晋志》：黄初元年复置并州，自陉岭以并弃之。○《舆地广记》：仍治晋阳。</span>
复为刺史，进封申门亭侯，邑百户；政治常为天下最。
<span class="c1">◎《文帝纪》：黄初六年，并州刺史梁习讨鲜卑轲比能，大破之。◎本传未载。</span>
太和二年，征拜大司农。习在州二十余年，而居处贫穷，无方面珍物，明帝异之，礼赐甚厚。四年，薨，子施嗣。

2. <span id="卷十五·魏书十五·刘司马梁张温贾传第十五-梁习-2"></span>
初，济阴王思与习俱为西曹令史。思因直日白事，失太祖指。太祖大怒，教召主者，将加重辟。时思近出，习代往对，已被收执矣，思乃驰还，自陈己罪，罪应受死。太祖叹习之不言，思之识分，曰：“何意吾军中有二义士乎？”
<span class="c1">◎臣松之以为：习与王思，同寮而已，亲非骨肉，义非刎颈，而以身代思，受不测之祸，以之为义，无乃乖先哲之雅旨乎！史迁云 “死有重于太山，有轻于鸿毛”，故君子不为苟存，不为苟亡。若使思不引分，主不加恕，则所谓自经于沟渎而莫之知也。习之死义者，岂其然哉！</span>
后同时擢为刺史，思领豫州。思亦能吏，然苛碎无大体，官至九卿，封列侯。
<span class="c1">◎《魏略·苛吏传》曰：思与薛悌、
<span class="c2">薛悌，见《张辽传》。</span>
郤嘉俱从微起，官位略等。三人中，悌差挟儒术，所在名为闲省。嘉与思事行相似。文帝诏曰：“薛悌驳吏，王思、郤嘉纯吏也，各赐关内侯，以报其勤。”思为人虽烦碎，而晓练文书，敬贤礼士，倾意形势，亦以是显名。正始中，为大司农，年老目瞑，瞋怒无度，下吏嗷然不知何据。
<span class="c2">《书抄》五十四引《魏略》“瞋”作“喜”，“何据”作“所知”。</span>
性少信，时有吏父病笃，近在外舍，自白求假。思疑其不实，发怒曰：“世有思妇病母者，岂此谓乎！”遂不与假。吏父明日死，思无恨意。其为刻薄类如此。思又性急，尝执笔作书，蝇集笔端，驱去复来，如是再三。思恚怒，自起逐蝇不能得，还取笔掷地，蹋坏之。时有丹阳施畏、鲁郡倪顗、南阳胡业亦为刺史、郡守，时人谓之苛暴。又有高阳刘类，历位宰守，苛慝尤甚，以善修人事，不废于世。嘉平中，为弘农太守。吏二百余人，不与休假，专使为不急。过无轻重，辄捽其头，又乱杖挝之，牵出复入，如是数四。乃使人掘地求钱，所在市里，皆有孔穴。又外托简省，每出行，阳敕督邮不得使官属曲修礼敬，而阴识不来者，辄发怒中伤之。性又少信，每遣大吏出，辄使小吏随覆察之，白日常自于墙壁间闚闪，
<span class="c2">《白氏六帖·四一》作“闚门”。</span>
夜使幹廉察诸曹，
<span class="c2">幹，见《司马芝传》。</span>
复以幹不足信，又遣铃下及奴婢
<span class="c2">铃下，解见《吴志·吴范传》。</span>
使转相检验。尝案行，宿止民家。民家二狗逐猪，猪惊走，头插栅间，号呼良久。类以为外之吏
<span class="c2">之，以意改作“舍”。</span>
擅共饮食，不复征察，便使伍百曳五官掾孙弼入，顿头责之。弼以实对，类自愧不详，因托问以他事。民尹昌，年垂百岁，闻类出行，当经过，谓其儿曰：“扶我迎府君，我欲陈恩。”儿扶昌在道左，类望见，呵其儿曰：“用是死人，使来见我。”其视人无礼，皆此类也。旧俗，民谤官长者有三不肯，谓迁、免与死也。类在弘农，吏民患之，乃题其门曰：“刘府君有三不肯。”类虽闻之，犹不能自改。其后安东将军司马文王西征，路经弘农，弘农人告类荒耄不任宰郡，乃召入为五官中郎将。
<span class="c2">◎《御览·八百二十三》引《魏略》云：弘农太守刘类多市犂鎋，载所部贸丝。◎《书抄·七十八》引《魏略》云：刘类守寻（责）〈阳〉令，见门幹二人皆有面首欲色，好之无由，乃托疾诈卧斋中佯病引内。官属阴伺知之，莫不吐舌，流闻州郡。</span>
</span>

## 张既

1. <span id="卷十五·魏书十五·刘司马梁张温贾传第十五-张既-1"></span>
张既字德容，冯翊高陵人也。
<span class="c1">◎《郡国志》：左冯翊治高陵。◎《一统志》：高陵故城，今陕西西安府高陵县西南。</span>
年十六，为郡小吏。
<span class="c1">◎《魏略》曰：既世单家富，
<span class="c2">◎何焯曰： “富”字衍。◎钱仪吉曰：“单家”之文，前后屡见。◎刘家立曰：所衍“富”字，乃涉下文“家富”而误。</span>
为人有容仪。少小工书疏，为郡门下小吏，而家富。自惟门寒，念无以自达，乃常畜好刀笔
<span class="c2">◎《史记·萧相国世家》：太史公曰：“萧相国何于秦时为刀笔吏。”◎《后汉书·刘盆子传》：其中一人出刀笔书谒欲贺。◎章怀注：古者记事书于简策，谬误者以刀削而除之，故曰刀笔。</span>
及版奏，
<span class="c2">◎小竹为简，本版为牍。◎《说文》云：牍，书版也。◎盖长一尺，故名尺牍。</span>
伺诸大吏有乏者辄给与，以是见识焉。</span>
后历右职，举孝廉，不行。太祖为司空，辟，未至，举茂才，除新丰令，
<span class="c1">新丰，见《董卓传》。</span>
治为三辅第一。袁尚拒太祖于黎阳，
<span class="c1">黎阳，见《武纪》建安四年。</span>
遣所署河东太守郭援、
<span class="c1">北宋本“署”作“置”。</span>
并州刺史高幹及匈奴单于取平阳，
<span class="c1">◎平阳，见《武纪》卷首。◎胡三省曰：时南单于呼厨泉居之。</span>
发使西与关中诸将合从。司隶校尉钟繇遣既说将军马腾等，既为言利害，腾等从之。腾遣子超将兵万余人，与繇会击幹、援，大破之，斩援首。幹及单于皆降。
<span class="c1">◎《通鉴》建安七年作“南单于遂降”。◎《通鉴考异》曰：《魏志·张既传》作“幹及单于皆降”，非也。</span>
其后幹复举并州反。河内张晟众万余人无所属，寇崤、渑间，
<span class="c1">◎崤、渑，见《管宁传》注引《高士传》。◎《元和志》：二崤山在河南府永宁县北二十八里，自东崤至西崤三十五里。东崤长坂数里，峻阜绝涧，车不得方轨。西崤全是石坂十二里，险绝不异东崤。◎《方舆纪要》：今河南府永宁县北六十里。渑池县，今河南府渑池县西。</span>
河东卫固、弘农张琰各起兵以应之。太祖以既为议郎，参繇军事，使西征诸将马腾等，皆引兵会击晟等，破之。斩琰、固首，幹奔荆州。封既武始亭侯。太祖将征荆州，而腾等分据关中。太祖复遣既喻腾等，令释部曲求还。腾已许之而更犹豫，既恐为变，乃移诸县促储偫，
<span class="c1">◎偫，直里翻，音雉。◎扬雄《羽猎赋》：储积共偫。</span>
二千石郊迎。腾不得已，发东。
<span class="c1">◎胡三省曰：发而东入朝也。</span>
太祖表腾为卫尉，
<span class="c1">◎《通鉴考异》曰：《典略》曰“建安十五年，征腾为卫尉”，按《张既传》，曹公将征荆州，令既说腾入朝，盖“三”字误为“五”耳。</span>
子超为将军，统其众。后超反，既从太祖破超于华阴，
<span class="c1">◎华阴，见《陈留王纪》景元元年。建安十六年，魏武破马超于潼关。◎《方舆纪要》：潼关在华阴县东四十里。</span>
西定关右。以既为京兆尹，招怀流民，兴复县邑，百姓怀之。魏国既建，为尚书，出为雍州刺史。
<span class="c1">◎钱大昭曰：建安十四年始置雍州，别典四郡，见《庞淯传》注。〖注引《典略》。〗◎弼按：范书《献帝纪》“兴平元年夏六月丙子，分凉州河西四郡为雍州”，章怀注谓“金城、酒泉、张掖、敦煌也”，又按《庞淯传》注引《典略》亦云“建安初，诏以邯郸商为雍州刺史，别典四郡”，是分置雍州四郡实在兴平元年，非建安十四年，钱说误。《典略》建安十四年云云，乃指张猛杀邯郸商为是年之事，非谓是年始置雍州也。</span>
太祖谓既曰：“还君本州，
<span class="c1">魏冯翊属雍州，既为冯翊人，故云“本州”。</span>
可谓衣绣昼行矣。”
<span class="c1">◎《汉书·朱买臣传》：买臣吴人，拜会稽太守。上谓买臣曰：“富贵不归故乡，如衣绣夜行，今子何如？”</span>
从征张鲁，别从散关入讨叛氐，
<span class="c1">散关，在今陕西凤阳府宝鸡县西南五十二里大散岭上。</span>
收其麦以给军食。鲁降，既说太祖拔汉中民数万户以实长安及三辅。其后与曹洪破吴兰于下辩，
<span class="c1">下辨，见《武帝纪》建安二十年。</span>
又与夏侯渊宋建，别攻临洮、狄道，平之。
<span class="c1">◎《夏侯渊传》：枹罕宋建因凉州乱，自号河首平汉王，太祖使渊帅诸将讨建，拔之，斩建。◎既即诸将之一，与夏侯渊同讨宋建，既又别攻临洮、狄道耳。“宋建”上当有“讨”字。陈景云、赵一清、钱大昭、潘眉、梁章钜诸说并同。临洮，见《董卓传》。陇西郡治狄道，见《武帝纪》建安十九年。</span>
是时，太祖徙民以充河北，陇西、天水、南安民相恐动，
<span class="c1">陇西郡，见上“狄道”注。天水郡，见《明帝纪》太和二年，又见《王肃传》注引《魏略·薛夏传》。南安郡治獂道，见《武帝纪》建安十九年。</span>
扰扰不安，既假三郡人为将吏者休课，使治屋宅，作水碓，
<span class="c1">◎钱大昭曰：水碓不见前史，当是张既所创。◎弼按：○《御览》七百六十二孔融《肉刑论》曰：贤者所制，或踰圣人，水碓之巧，胜于断木掘地。○又引《魏略》云：司农王思宏作水碓。○是早有此器，非既所创也。</span>
民心遂安。太祖将拔汉中守，恐刘备北取武都氐以逼关中，
<span class="c1">◎胡三省曰：武都本白马氐地。</span>
问既。既曰：“可劝使北出就谷以避贼，前至者厚其宠赏，则先者知利，后必慕之。”太祖从其策，乃自到汉中引出诸军，令既之武都，徙氐五万余落出居扶风、天水界。
<span class="c1">◎胡三省曰：操盖已弃武都而不有矣。诸氐散居秦川，苻氏乱华自此始。◎何焯曰：江统《徙戎论》云“魏兴之初，与蜀分隔，疆场之戎，一彼一此。武帝徙武都氐于秦川，欲以弱寇强国，扞御蜀虏”，盖指此事。当日操所以使刘氏无所资以北伐者，不但空汉中之地而已。统徙戎之计，亦即祖既欲而反用之。</span>
<span class="c1">◎《三辅决录注》曰：既为儿童，为郡功曹游殷察异之，
<span class="c2">下“为”字疑衍，或作“时”字。</span>
引既过家，既敬诺。殷先归，敕家具设宾馔。及既至，殷妻笑曰：“君其悖乎！
<span class="c2">官本“君”作“若”。</span>
张德容童昏小兒，何异客哉！”殷曰：“卿勿怪，乃方伯之器也。”
<span class="c2">◎《盐铁论》：今守、相亲剖符赞拜，莅一郡之众，古方伯之位也。</span>
殷遂与既论霸王之略。飨讫，以子楚托之；既谦不受，殷固托之，既以殷邦之宿望，难违其旨，乃许之。殷先与司隶校尉胡轸有隙，轸诬构杀殷。殷死月余，轸得疾患，自说但言“伏罪，伏罪，游功曹将鬼来”。于是遂死。于时关中称曰：“生有知人之明，死有贵神之灵。”子楚字仲允，为蒲阪令。
<span class="c2">◎毛本“阪”误作“陂”。蒲坂，见《武帝纪》建安十六年。◎惠栋曰：《前志》作“反”，《刘宽碑阴》亦作“反”，古字皆以“阪”作 “反”也。</span>
太祖定关中时，汉兴郡缺，
<span class="c2">◎《郡国志一》卷末刘昭注引《魏志》曰：曹公分关中置汉兴郡国，〖◎弼按：“国”字疑衍。〗游楚为太守。◎又引《献帝起居注》曰：中平六年，省扶风都尉，置汉安郡，镇雍、渝麋、杜阳、陈仓、汧五县。◎洪亮吉曰：汉兴，疑即汉安改名，或中平末郡立旋废，至魏武复分置，又改名。◎吴增僅曰：游楚为太守在建安十六年魏武定关中时，《吴志·吕岱传》注引《吴书》曰“建安十六年，岱西诱汉中张鲁到汉兴寋城”，以此互证，似魏武既定关中，改汉安曰汉兴，惟游楚入魏已迁陇西太守；魏时关中多事，汉兴太守史无所见。窃谓曹氏篡汉，郡名汉兴，曹所恶也，盖汉末所立，入魏已省。黄初初年于西城置魏兴郡，汉兴之省，当在此时。◎谢鍾英曰：○《通典》“陇州”下云：后汉、魏、晋属扶风郡，陇州即汉汧县。○《元和志》、《寰宇记》“凤翔府”下并云：魏文帝为扶风郡。凤翔，汉雍县。○是皆魏废汉兴入扶风之证。又考中山国汉昌县，魏改名魏昌，可知魏文受禅，无取汉兴之名，其废郡无疑。◎弼按，汉兴郡，又见《续百官志五》注引《献帝起居注》。李兆洛《历代地理志韵编今释》有晋汉兴县，无汉汉兴郡，此可补其阙。</span>
太祖以问既，既称楚才兼文武，遂以为汉兴太守。后转陇西。
<span class="c2">◎张澍辑本《三辅决录》云：○《太平御览》云：游殷字幼齐，为郡功曹。有童张既时未知名，为郡书佐，殷察异之。又云：胡轸害殷，月余得病，因脱衣但言伏罪，幼齐将鬼来，于是遂死。谚云：“生有知人之明，死有鬼灵之验。”○又云：游殷为胡轸所害，同郡吉伯房、郭公休与殷同岁相善，为缌麻三月。○又云：游楚上表乞宿卫，拜驸马都尉。楚无学，好遨游音乐及曲〖一作“畜”。〗歌，琵琶筝篴，每行将以自随。◎澍案：○《九州春秋》：董卓以东郡太守胡轸为太督，吕布为骑督，轸性急。轸字文才，凉州人。○又案《华岳庙残碑阴》有故功曹太尉掾频阳游殷幼齐。</span>
◎《魏略》曰：楚为人慷慨，历位宰守，所在以恩德为治，不好刑杀。太和中，诸葛亮出陇右，吏民骚动。天水、南安太守各弃郡东下，楚独据陇西，召会吏民，谓之曰：“太守无恩德。今蜀兵至，
<span class="c2">毛本“今”误作“及”。</span>
诸郡吏民皆已应之，此亦诸卿富贵之秋也。太守本为国家守郡，义在必死，卿诸人便可取太守头持往。”吏民皆涕泪，言：“死生当与明府同，无有二心。”楚复言：“卿曹若不愿，我为卿画一计。今东二郡已去，必将寇来，但可共坚守。若国家救到，寇必去，是为一郡守义，人人获爵宠也。若官救不到，蜀攻日急，尔乃取太守以降，未为晚也。”吏民遂城守。而南安果将蜀兵，就攻陇西。楚闻贼到，乃遣长史马颙出门设阵，而自于城上晓谓蜀帅，
<span class="c2">监本、官本“谓”作“谕”。</span>
言：“卿能断陇，使东兵不上，一月之中，则陇西吏人不攻自服；卿若不能，虚自疲弊耳。”使颙鸣鼓击之，蜀人乃去。后十余日，诸军上陇，诸葛亮破走。南安、天水皆坐应亮破灭，两郡守各获重刑，而楚以功封列侯，长史掾属皆赐拜。帝嘉其治，诏特听朝，引上殿。楚为人短小而大声，自为吏，初不朝觐，被诏登阶，不知仪式。帝令侍中赞引，呼“陇西太守前”，楚当言“唯”，而大应称“诺”。帝顾之而笑，遂劳勉之。罢会，自表乞留宿卫，拜驸马都尉。楚不学问，而性好游遨音乐。乃畜歌者，琵琶、筝、箫，每行来将以自随。所在樗蒲、投壶，
<span class="c2">◎蒋超伯《南滣楛语》卷五曰：古之摴蒲，断木为之。◎《御览》载繁钦《威仪箴》曰：操橩弄棋，文局摴蒲，言不及义，胜负是图。◎注：橩，博子也，读与琼同。是其初本以木为质，其后始改而用玉用牙也。</span>
欢欣自娱。数岁，复出为北地太守，年七十余卒。</span>

2. <span id="卷十五·魏书十五·刘司马梁张温贾传第十五-张既-2"></span>
是时，武威颜俊、张掖和鸾、酒泉黄华、西平麹演等并举郡反，自号将军，更相攻击。俊遣使送母及子诣太祖为质，求助。太祖问既，既曰：“俊等外假国威，内生傲悖，计定势足，后即反耳。今方事定蜀，且宜两存而斗之，犹卞庄子之刺虎，坐收其毙也。”
<span class="c1">◎毛本“收”作“受”。◎胡三省曰：○《战国策》曰：卞庄子刺虎，管竖子止之曰：“两虎方食牛，牛甘，必争斗，则大者伤，小者亡，从伤刺之，一举必有两获。”庄子然之，果获二虎。</span>
太祖曰： “善。”岁余，鸾遂杀俊，武威王祕又杀鸾。是时不置凉州，自三辅拒西域，皆属雍州。文帝即王位，初置凉州，
<span class="c1">◎赵一清曰：○《晋书·地理志》：献帝时凉州数有乱，河西五郡去州隔远，于是乃别以为雍州。末又依古典定九州，乃合关右以为雍州。魏时复分以为凉州，刺史领戊己校尉护西域，如汉故事。统郡八：金城、西平、武威、张掖、西、酒泉、敦煌、西海。○一清案，西平郡分金城郡置，西郡分张掖郡置，西海郡即故居延国，并汉献帝时立为郡，其余皆故郡也。◎弼按：吴增僅《建安以来雍凉二州分合考》言之最详，今录之。◎吴云：二汉无雍州，西域诸郡皆属凉州。《后汉郡国志》凉州统陇西、汉阳、武都、金城、安定、北地、武威、张掖、酒泉、敦煌十郡，又张掖、居延两属国。灵帝时又增置南安、汉兴二郡。兴平元年凉州数有乱，河西四郡去州隔远，乃以河西四郡为雍州，武威、张掖、酒泉、敦煌是也。不及两属国者，统于张掖郡也。雍州既立，旋改居延属国为西海郡，又增置西郡，共统六郡一属国，此建安十八年以前雍州统郡之数也。当初置雍州时，凉州尚统金城、陇西、汉阳、武都、安定、北地、南安、汉兴（七）〈八〉郡，嗣又先后增置永阳、新平、西平三郡，共统十一郡，此建安初年至建安十八年凉州统郡之数也。雍、凉二州于是乎分。十八年诏并十四州为九州，以复《禹贡》之旧，于是省凉州，以诸郡并入雍州，又以司隶所部之宏农、京兆、左冯翊、右扶风，并寄治冯翊之上郡益之，凡得宏农、京兆、左冯翊、右扶风、上郡、安定、陇西、汉阳、北地、武都、武威、金城、西平、西郡、张掖、张掖属国、酒泉、敦煌、西海、汉兴、新平、永阳、南安二十三郡，于是三辅至西域皆属雍州。旋省上郡，改永阳曰广魏郡，后又增置阴平郡，仍得二十三郡，此建安十八年以后、二十五年以前雍州统郡之数也，凉州于是合而为雍。文帝即位，复置凉州，宏农一郡还属司隶，又省张掖属国及汉兴郡，改汉阳为天水郡。是时雍州凡得十二郡，武都、阴平旋为蜀有，则雍州所部，京兆、扶风、冯翊、新平、陇西、南安、天水、安定、北地、广魏十郡也。凉州所部则金城、武威、张掖、酒泉、敦煌、西海、西平八郡也。雍、凉二州于是复分。◎弼按，凉州八郡，吴氏漏列西郡。</span>
以安定太守邹岐为刺史。张掖张进执郡守
<span class="c1">执太守杜通，见《苏则传》。</span>
举兵拒岐，黄华、麹演各逐故太守，
<span class="c1">黄华不受太守辛机，亦见《苏则传》。</span>
举兵以应之。
<span class="c1">◎《通鉴》：延康元年五月，王以安定太守邹岐为凉州刺史，西平麹演结旁郡作乱以拒岐，张掖张进执太守杜通，酒泉黄华不受太守辛机，皆自称太守以应演，武威三种胡复叛。◎《毌丘俭传》注：西海太守张睦亦被执。</span>
既进兵为护羌校尉苏则声势，故则得以有功。
<span class="c1">张既答文帝问苏则加爵邑，事见《苏则传》注引《魏名臣奏》。又表陈毌丘兴功状，见《毌丘俭传》注。</span>
既进爵都乡侯。凉州卢水胡伊健妓妾、治元多等反，
<span class="c1">卢水胡，见《文帝纪》延康元年注。</span>
河西大扰。帝忧之，曰：“非既莫能安凉州。”乃召邹岐，以既代之。诏曰：“昔贾复请击郾贼，光武笑曰：‘执金吾击郾，吾复何忧？’
<span class="c1">◎范《书·贾复传》：光武即位，拜复为执金吾。帝诏诸将议兵事，曰：“郾最强，谁当击之？”复率然对曰：“臣请击郾。”帝笑曰： “执金吾击郾，吾复何忧？”</span>
卿谋略过人，今则其以便宜从事，
<span class="c1">宋本、冯本作“今则其时以便宜从事”，一本校改“则”作“到”，或涂去“则”字。</span>
勿复先请。”遣护军夏侯儒、将军费曜等继其后。既至金城，欲渡河，诸将守以为“兵少道险，未可深入”。既曰：“道虽险，非井陉之隘，夷狄乌合，无左车之计，
<span class="c1">◎《史记·淮阴侯列传》：李左车说成安君曰：“井陉之道，车不得方轨，骑不得成列，行数百里，其势粮食必在其后，愿假奇兵绝其辎重。”</span>
今武威危急，赴之宜速。”遂渡河。贼七千余骑逆拒军于鹯阴口，
<span class="c1">◎胡三省曰：鹯阴县，前汉属安定郡，后汉属武威郡。鹯阴口，鹯阴河口也。◎汪士铎曰：即《水经注》“二十八渡水”，今靖远县南黄河东岸。◎王先谦曰：前汉作“鹑阴”。◎《一统志》：鹯阴故城，今甘肃兰州府靖远县西北。</span>
既扬声军由鹯阴，乃潜由且次出至武威。胡以为神，引还显美。
<span class="c1">◎胡三省曰：○二汉志武威有揟次县。○孟康云，揟，音子如反。次，音咨。即且次也。显美县，前汉属张掖郡，后汉及魏晋属武威郡。◎《一统志》：揟次故城，今甘肃凉州府古浪县北西套厄鲁特旗界。显美故城，今凉州府永昌县东。</span>
既以据武威，
<span class="c1">宋本“以”作“已”。 “已”、“以”古通。</span>
曜乃至，儒等犹未达。既劳赐将士，欲进军击胡。诸将皆曰：“士卒疲倦，虏众气锐，难与争锋。”既曰：“今军无见粮，当因敌为资。若虏见兵合，退依深山，追之则道险穷饿，兵还则出候寇钞。如此，兵不得解，所谓‘一日纵敌，患在数世’也。”
<span class="c1">◎《左传》：先轸曰：“一日纵敌，数世之患也。”</span>
遂前军显美。胡骑数千，因大风欲放火烧营，将士皆恐。既夜藏精卒三千人为伏，使参军成公英
<span class="c1">◎胡三省曰：○《姓谱》：卫成公之后为成公氏。○余不敢谓之传信。</span>
督千余骑挑战，敕使阳退。胡果争奔之，因发伏截其后，首尾进击，大破之，斩首获生以万数。
<span class="c1">◎《魏略》曰：成公英，金城人也。中平末，随韩约为腹心。
<span class="c2">◎张鹏一曰：韩约即韩遂，字文约，裴注脱“文”字，下同。◎弼按：韩遂亦称韩约，见范《书·董卓传》注引《献帝春秋》，又见本志《武帝纪》建安二十年注引《典略》。</span>
建安中，约从华阴破走，还湟中，
<span class="c2">湟中，见《夏侯渊传》。</span>
部党散去，唯英独从。◎《典略》曰：韩遂在湟中，其婿阎行欲杀遂以降，夜攻遂，不下。遂叹息曰：“丈夫危厄，
<span class="c2">宋本“危”作“困”。</span>
祸起婚姻乎！”谓英曰：“今亲戚离叛，人众转少，当从羌中西南诣蜀耳。”英曰：“兴兵数十年，
<span class="c2">各本“兵”作“军”。</span>
今虽罢败，何有弃其门而依于人乎！”遂曰：“吾年老矣，子欲何施？”英曰：“曹公不能远来，独夏侯尔。夏侯之众，不足以追我，又不能久留；且息肩于羌中，
<span class="c2">毛本“息”误作“思”。</span>
以须其去。招呼故人，绥会羌、胡，
<span class="c2">绥，却也，见《武纪》建安八年注。</span>
犹可以有为也。”遂从其计，时随从者男女尚数千人。遂宿有恩于羌，羌卫护之。及夏侯渊还，使阎行留后。乃合羌、胡数万将攻行，行欲走，会遂死，英降太祖。太祖见英甚喜，以为军师，封列侯。从行出猎，有三鹿走过前，公命英射之，三发三中，皆应弦而倒。公抵掌谓之曰：“但韩文约可为尽节，而孤独不可乎？”英乃下马而跪曰：“不欺明公。假使英本主人在，实不来在此也。”
<span class="c2">宋本无“在”字。</span>
遂流涕哽咽。公嘉其敦旧，遂亲敬之。延康、黄初之际，河西有逆谋。诏遣英佐凉州平陇右，病卒。◎《魏略》曰：阎行，金城人也，后名艳，字彦明。少有健名，始为小将，随韩约。建安初，约与马腾相攻击。腾子超亦号为健。行尝刺超，矛折，因以折矛挝超项，几杀之。至十四年，为约所使诣太祖，太祖厚遇之，表拜犍为太守。
<span class="c2">◎毛本“犍”误作“健”。◎《郡国志》：益州犍为郡治武阳。◎《一统志》：今四川眉州彭山县东十里。</span>
行因请令其父入宿卫，西还见约，宣太祖教云：“谢文约：卿始起兵时，自有所逼，我所具明也。当早来，共匡辅国朝。”行因谓约曰：“行亦为将军，兴军以来三十余年，民兵疲瘁，所处又狭，
<span class="c2">毛本“狭”误作“挟”。</span>
宜早自附。是以前在邺，自启当令老父诣京师，诚谓将军亦宜遣一子，以示丹赤。”约曰： “且可复观望数岁中！”后遂遣其子，与行父母俱东。会约西讨张猛，留行守旧营，而马超等结反谋，举约为都督。及约还，超谓约曰：“前钟司隶任超使取将军，关东人不可复信也。今超弃父，以将军为父，将军亦当弃子，以超为子。”行谏约，不欲令与超合。约谓行曰：“今诸将不谋而同，似有天数。”乃东诣华阴。及太祖与约交马语，行在其后，太祖望谓行曰：“当念作孝子。”及超等破走，行随约还金城。太祖闻行前意，故但诛约子孙在京师者。乃手书与行曰：“观文约所为，使人笑来。吾前后与之书，无所不说，如此何可复忍！卿父谏议，自平安也。虽然，牢狱之中，非养亲之处，且又官家亦不能久为人养老也。”约闻行父独在，欲使并遇害，以一其心，乃强以少女妻行，行不获已。太祖果疑行。会约使行别领西平郡。
<span class="c2">西平郡，见《武帝纪》建安十九年、《齐王纪》嘉平五年。</span>
遂勒其部曲，与约相攻击。行不胜，乃将家人东诣太祖。太祖表拜列侯。</span>
帝甚悦，诏曰：“卿踰河历险，以劳击逸，以寡胜众，功过南仲，勤踰吉甫。此勋非但破胡，乃永宁河右，使吾长无西顾之念矣。”徙封西乡侯，增邑二百，并前四百户。

3. <span id="卷十五·魏书十五·刘司马梁张温贾传第十五-张既-3"></span>
酒泉苏衡反，与羌豪邻戴及丁令胡万余骑攻边县。既与夏侯儒击破之，衡及邻戴等皆降。遂上疏请与儒治左城，
<span class="c1">◎《方舆纪要》卷六十四：石城西百四十里有左南城，河水经其南，曰左南津，在西亭卫东南。</span>
筑障塞，置烽候、邸阁以备胡。
<span class="c1">◎《王基传》：南顿有大邸阁，足军人四十日粮。◎邸阁，储粮之所也。</span>
<span class="c1">◎《魏略》曰：儒字俊林，夏侯尚从弟。初为鄢陵侯彰骁骑司马，宣王为征南将军、都督荆、豫州。正始二年，朱然围樊城，
<span class="c2">樊城在襄阳县城北汉水北。</span>
城中守将乙修等求救甚急。儒进屯邓塞，
<span class="c2">◎《一统志》：邓塞城在襄阳县东。◎《水经注》：邓塞，邓城东南小山也，名曰邓塞。昔孙文台破黄祖于其下。◎《元和志》：在临汉县东南二十二里，南临宛水，魏常于此装治舟舰以伐吴。陆士衡称“下江汉之卒，浮邓塞之舟”，谓此。◎谢鍾英曰：邓塞在今襄阳县邓城镇东南。</span>
以兵少不敢进，但作鼓吹，设导从，去然六七里，翱翔而还，使修等遥见之，数数如是。月余，及太傅到，乃俱进，然等走。时谓儒为怯，或以为晓以少疑众，得声救之宜。儒犹以此召还，为太仆。
<span class="c2">◎陈景云曰：“骁骑司马”句绝。鄢陵北征，以北中郎将行骁骑将军，时儒从兄尚为长史，儒则为司马从征也。“宣王”二字有误，“为征南”上兼有脱文。宣王尝以骠骑将军都督荆、豫，不在四征之列，盖为征南，都督荆、豫者，即儒也。以下文樊城受围，儒坐迟救召还事观之，义自明矣。◎梁章钜曰：○《夏侯尚传》：代郡胡叛，遣鄢陵侯彰征讨之，以尚参彰军事。又《任城威王传》：建安二十一年，封鄢陵侯。二十三年，代郡乌丸反，以彰为北中郎将，行骁骑将军。○《明帝纪》：太和元年，新城太守孟达反，诏骠骑将军司马宣王讨之。○《三少帝纪》：正始二年，吴将朱然等围襄阳之樊城，太傅司马宣王率众拒之云云。○并足证是注所引《魏略》之有讹脱。</span>
</span>
西羌恐，率众二万余落降。其后西平麹光等杀其郡守，诸将欲击之，既曰：“唯光等造反，郡人未必悉同。若便以军临之，吏民羌胡必谓国家不别是非，更使皆相持著，此为虎傅翼也。光等欲以羌胡为援，今先使羌胡钞击，重其赏募，所虏获者
<span class="c1">北宋本作“虏所获者”。</span>
皆以畀之。外阻其势，
<span class="c1">宋本“阻”作“沮”。</span>
内离其交，必不战而定。”乃檄告谕诸羌，为光等所诖误者原之；能斩贼帅送首者当加封赏。于是光部党斩送光首，其余咸安堵如故。

4. <span id="卷十五·魏书十五·刘司马梁张温贾传第十五-张既-4"></span>
既临二州十余年，政惠著闻，其所礼辟扶风庞延、
<span class="c1">◎《邴原传》：河南尹扶风庞迪以清贤称。◎未知“延”即“迪”之讹否？</span>
天水杨阜、安定胡遵、
<span class="c1">遵为征东将军，督青、徐诸军，见《毌丘俭传》。正元二年，为卫将军，见《高贵乡公纪》。</span>
酒泉庞淯、
<span class="c1">杨阜、庞淯自有传。</span>
燉煌张恭、
<span class="c1">见《阎温传》。</span>
周生烈等，
<span class="c1">毛本“烈”误作“列”。周生，姓；烈，名。见何晏《论语集解》，又见《王肃传》。</span>
终皆有名位。
<span class="c1">◎《魏略》曰：初，既为郡小吏，功曹徐英尝自鞭既三十。英字伯济，冯翊著姓，建安初为蒲阪令。英（姓）〈性〉刚爽，自见族氏胜既，于乡里名行在前，加以前辱既，虽知既贵显，终不肯求于既。既虽得志，亦不顾计本原，犹欲与英和。尝因醉欲亲狎英，英故抗意不纳。英由此遂不复进用。故时人善既不挟旧怨，而壮英之不挠。</span>
黄初四年薨。诏曰：“昔荀桓子立勋翟土，晋侯赏以千室之邑；
<span class="c1">◎《左传·宣公十五年》：晋荀林父败赤狄于曲梁，灭潞。晋侯赏桓子狄臣千室。</span>
冯异输力汉朝，光武封其二子。
<span class="c1">◎范《书·冯异传》：建武二年，封异阳夏侯。长子彰嗣。帝思异功，复封彰弟诉为析乡侯。</span>
故凉州刺史张既，能容民畜众，使群羌归土，可谓国之良臣。不幸薨陨，朕甚愍之，其赐小子翁归爵关内侯。”明帝即位，追谥曰肃侯。子缉嗣。

5. <span id="卷十五·魏书十五·刘司马梁张温贾传第十五-张既-5"></span>
缉以中书郎稍迁东莞太守。
<span class="c1">◎东莞，见《夏侯玄传》注引《魏书》，又见《徐奕传》。◎钱大昭曰：《臧霸传》尹礼为东莞太守在建安初，张缉、胡质为东莞太守并在明帝时，则此郡之设由来已久。《晋志》谓太康元年分琅邪置，误矣。◎洪亮吉曰：东莞郡，魏分琅邪、北海等四郡置。</span>
嘉平中，女为皇后，征拜光禄大夫，位特进，封妻向为安城乡君。缉与中书令李丰同谋，诛。语在《夏侯玄传》。
<span class="c1">又见《玄传》注引《魏书》。</span>
<span class="c1">◎《魏略》曰：缉字敬仲，太和中为温令，名有治能。会诸葛亮出，缉上便宜，诏以问中书令孙资，资以为有筹略，遂召拜骑都尉，遣参征蜀军。军罢，入为尚书郎，以称职为明帝所识。帝以为缉之材能，多所堪任，试呼相者相之。
<span class="c2">◎何焯云：宋本“者”字作“工”。</span>
相者云：“不过二千石。”帝曰：“何材如是而位至二千石乎？”
<span class="c2">◎各本皆作“位至”，宋本、冯本作“位止”。◎官本《考证》曰：寻玩文义，“至”当作“止”。</span>
及在东莞，领兵数千人。缉性吝于财而矜于势，一旦以女征去郡，还在里舍，
<span class="c2">宋本“在”作“坐”。</span>
悒悒躁扰。数为国家陈击吴、蜀形势，又尝对司马大将军料诸葛恪虽得胜于边土，
<span class="c2">元本、监本、吴本“土”作“上”。</span>
见诛不久。大将军问其故，缉云：“威震其主，功盖一国，欲不死可得乎？”
<span class="c2">◎胡三省曰：缉料恪虽中，缉亦卒为师所杀。师方专政，忌才智而疾异己，况以缉而耀明于师乎？◎何焯曰：料恪实刺师也，欲免难矣。</span>
及恪从合肥还，吴果杀之。大将军闻恪死，谓众人曰：“诸葛恪多辈耳！近张敬仲县论恪，以为必见杀，今果然如此。敬仲之智为胜恪也。”缉与李丰通家，又居相侧近。丰时取急出，
<span class="c2">疑语有脱误。</span>
子藐往见之，
<span class="c2">《夏侯玄传》注引《魏书》“藐”作“邈”。</span>
有所咨道。丰被收，事与缉连，遂收送廷尉，赐死狱中，其诸子皆并诛。缉孙殷，晋永兴中为梁州刺史，见《晋书》。
<span class="c2">汤球辑本王隐《晋书》有之。</span>
</span>

## 温恢

1. <span id="卷十五·魏书十五·刘司马梁张温贾传第十五-温恢-1"></span>
温恢字曼基，太原祁人也。
<span class="c1">◎《郡国志》：并州太原郡。◎《一统志》：祁县故城，今山西太原府祁县东南五里。</span>
父恕，为涿郡太守，卒。恢年十五，送丧还归乡里，内足于财。恢曰：“世方乱，安以富为？”一朝尽散，振施宗族。州里高之，比之郇越。
<span class="c1">◎《汉书·鲍宣传》：自成帝至王莽时，清名之士，太原则郇越臣仲、郇相稚宾，皆以明经饬行显名于世。越、相，同族昆弟也，并举州郡孝廉、茂材，数病去官。越散其先人訾千余万，以分施九族州里，志节尤高。◎弼按，温恢亦为太原人，散财赈族，盖慕乡贤之风。</span>
举孝廉，为廪丘长，鄢陵、广川令，彭城、鲁相，
<span class="c1">◎《郡国志》：兖州济阴郡廪丘。〖三国魏改属东郡。〗豫州颍川郡鄢陵。冀州清河国广川。〖三国魏改属渤海。〗徐州彭城国。豫州鲁国。〖三国魏废国为郡。〗◎《一统志》：廪丘故城，今山东曹州府范县东南。鄢陵故城，今河南开封府鄢陵县西北。广川故城，今直隶冀州枣强县东。彭城故城，今江苏徐州府治。鲁故城，今山东兖州府曲阜县治。</span>
所在见称。入为丞相主簿，
<span class="c1">◎赵一清曰：据《孙礼传》，恢曾任刺奸主簿。</span>
出为扬州刺史。太祖曰：“甚欲使卿在亲近，顾以为不如此州事大。故《书》云：‘股肱良哉！庶事康哉！’
<span class="c1">《尚书·益稷篇》之辞。</span>
得无当得蒋济为治中邪？”时济见为丹阳太守，乃遣济还州。
<span class="c1">◎《蒋济传》：以济为别驾。</span>
又语张辽、乐进等曰：“扬州刺史晓达军事，动静与共咨议。”
<span class="c1">时张辽等屯兵合肥。</span>

2. <span id="卷十五·魏书十五·刘司马梁张温贾传第十五-温恢-2"></span>
建安二十四年，孙权攻合肥，
<span class="c1">《武帝纪》、《孙权传》建安二十四年俱无攻合肥事，说见《孙权传》。</span>
是时诸州皆屯戍。恢谓兖州刺史裴潜曰：
<span class="c1">毛本“谓”误作“为”。</span>
“此间虽有贼，不足忧，而畏征南方有变。今水生而子孝县军，
<span class="c1">◎潘眉曰：曹仁字子孝，时行征南将军。</span>
无有远备。关羽骁锐，乘利而进，必将为患。”于是有樊城之事。诏书召潜及豫州刺史吕贡等，潜等缓之。恢密语潜曰：“此必襄阳之急欲赴之也。所以不为急会者，不欲惊动远众。一二日必有密书促卿进道，张辽等又将被召。辽等素知王意，后召前至，卿受其责矣！”潜受其言，置辎重，更为轻装速发，果被促令。辽等寻各见召，如恢所策。

3. <span id="卷十五·魏书十五·刘司马梁张温贾传第十五-温恢-3"></span>
文帝践阼，以恢为侍中，出为魏郡太守。数年，迁凉州刺史，持节领护羌校尉。道病卒，时年四十五。诏曰：“恢有柱石之质，服事先帝，功勤明著。及为朕执事，忠于王室，故授之以万里之任，任之以一方之事。如何不遂，吾甚愍之！”赐恢子生爵关内侯。生早卒，爵绝。
<span class="c1">◎赵一清曰：○《晋书·温羡传》：羡字长卿，汉护羌校尉序之后。祖恢，魏扬州刺史。父恭，济南太守。兄弟六人并知名于世，号曰“六龙”。羡，左光禄大夫，开府领司徒。卒，谥曰元。有三子，祗字敬齐，太傅西曹掾；允字敬咸，太子舍人；裕字敬嗣，尚武安长公主，官至左光禄大夫。</span>

4. <span id="卷十五·魏书十五·刘司马梁张温贾传第十五-温恢-4"></span>
恢卒后，汝南孟建为凉州刺史，有治名，官至征东将军。
<span class="c1">◎《魏略》曰：建字公威，少与诸葛亮俱游学。亮后出祁山，答司马宣王书，使杜子绪宣意于公威也。
<span class="c2">孟建，事见《蜀志·诸葛亮传》注引《魏略》。杜袭字子绪，有传。袭为司马宣王军师，故诸葛公书中云及也。</span>
</span>

## 贾逵

1. <span id="卷十五·魏书十五·刘司马梁张温贾传第十五-贾逵-1"></span>
贾逵字梁道，
<span class="c1">◎《集古录目》卷一云：逵字安道。</span>
河东襄陵人也。
<span class="c1">◎《郡国志》：司隶河东郡襄陵。◎魏正始八年，分河东汾北之十县为平阳郡，〖见《少帝纪》。〗襄陵改属平阳。《晋书·贾充传》作“平阳襄陵人”。◎《一统志》：襄陵故城，今山西平阳府襄陵县东南十五里。</span>
自为儿童，戏弄常设部伍，
<span class="c1">◎赵一清、梁章钜并引《拾遗记》所载贾逵童时隔篱听邻家读书，暗诵六经事。◎弼按，《拾遗记》所载，乃汉贾逵字景伯之事。景伯本为经师，故小说家传会其辞，与此传无涉。赵、梁均误引，故不录。</span>
祖父习异之，曰：“汝大必为将率。”口授兵法数万言。
<span class="c1">◎《魏略》曰：逵世为著姓，少孤家贫，冬常无袴，
<span class="c2">宋本“袴”作“绔”，下同。</span>
过其妻兄柳孚宿，其明无何，著孚袴去，故时人谓之通健。
<span class="c2">《白孔六帖·十二》“柳孚”作“柳季”，《御览》“无何”作“无可”、“通健”作“通达”。</span>
</span>
初为郡吏，守绛邑长。
<span class="c1">◎毛本“守”误作“少”。绛邑，春秋晋所都，班《志》名绛，《郡国志》加“邑”，属河东郡。魏属平阳郡。《通鉴》作“贾逵守绛”，不从本传。◎《一统志》：绛邑故城，今山西平阳府曲沃县西南。</span>
郭援之攻河东，所经城邑皆下，逵坚守，援攻之不拔，乃召单于并军急攻之。城将溃，绛父老与援要，不害逵。绛人既溃，援闻逵名，欲使为将，以兵劫之，逵不动。左右引逵使叩头，逵叱之曰：“安有国家长吏为贼叩头！”
<span class="c1">◎胡三省曰：逵郡吏，非长史，以守绛，故自谓县长吏。</span>
援怒，将斩之。绛吏民闻将杀逵，皆乘城呼曰：“负要杀我贤君，
<span class="c1">《通鉴》作“负约”。</span>
宁俱死耳！”左右义逵，多为请，遂得免。
<span class="c1">毛本“得”作“乃”。</span>
<span class="c1">◎《魏略》曰：援捕得逵，
<span class="c2">《册府元龟·八六五》此句上有“贾逵守绛邑长，援攻绛，绛溃”数语。</span>
逵不肯拜，谓援曰：“王府君临郡积年，
<span class="c2">王府君谓河东太守王邑也。王邑，见《钟繇传》注引《魏略》，又见《杜畿传》。</span>
不知足下曷为者也？”援怒曰：“促斩之。”诸将覆护，乃囚于壶关，闭著土窖中，
<span class="c2">◎胡三省曰：壶关县属上党郡。土窖，掘地以藏粟之所。◎《一统志》：壶关故城，今山西潞安府长治县治，壶关在长治县东南六里。</span>
以车轮盖上，使人固守。方将杀之，逵从窖中谓守者曰：“此间无健儿邪，而当使义士死此中乎？”时有祝公道者，与逵非故人，而適闻其言，怜其守正危厄，乃夜盗往引出，折械遣去，不语其姓名。
<span class="c2">◎赵一清曰：《集古录·贾逵碑跋》云：裴注引《魏略》与《志》不同，而此碑但云为援所执，临以白刃，不屈而已，不载绛人约援事。如《传》所载，不独逵有德于绛人，而绛人临危，能与逵生死，亦可谓贤矣。自古碑碣称述功德，常患过实，如逵与绛人德义，碑不应略而不著，颇疑陈寿作传好奇，而所得非实也。松之又注《魏书》“逵年五十五”，而碑云“五十有四”，亦当以碑为正。</span>
</span>
初，逵过皮氏，曰：“争地先据者胜。”
<span class="c1">◎《郡国志》：司隶河东郡皮氏。◎三国魏改属司州平阳郡。◎《一统志》：皮氏故城，今山西绛州河津县西二里。</span>
及围怎，知不免，乃使人间行送印绶归郡，且曰“急据皮氏”。援既并绛众，将进兵。逵恐其先得皮氏，乃以他计疑援谋人祝奥，
<span class="c1">◎姜宸英曰：祝奥岂即祝公道邪？</span>
援由是留七日。郡从逵言，故得无败。
<span class="c1">◎《孙资别传》曰：资举河东计吏，到许，荐于相府曰： “逵在绛邑，帅厉吏民，与贼郭援交战，力尽而败，为贼所俘，挺然直志，颜辞不屈；忠言闻于大众，烈节显于当时，虽古之直发、据鼎，罔以加也。
<span class="c2">◎《史记·蔺相如传》：相如因持璧却立，倚柱，怒发上冲冠，谓秦王曰：“臣观大王无意偿赵城，故臣复取璧。大王必欲急臣，臣头今与璧俱碎于柱矣！”◎《国语》：文公伐郑，欲得郑詹而师还，郑人以詹与晋，晋人将烹之。詹据鼎耳而疾号，公乃命勿杀，厚为礼而归之。</span>
其才兼文武，诚时之利用。”◎《魏略》曰：郭援破后，逵乃知前出己者为祝公道。公道，河南人也。后坐他事，当伏法。逵救之，力不能解，为之改服焉。
<span class="c2">祝公道，见《魏略·勇侠传》，与孙宾硕、杨阿若、鲍出同传，见本志《阎温传》注。</span>
</span>

2. <span id="卷十五·魏书十五·刘司马梁张温贾传第十五-贾逵-2"></span>
后举茂才，除渑池令。
<span class="c1">◎《郡国志》：司隶弘农郡黾池。◎惠栋曰：○《贾服传》作“渑”。《水经》：榖水出弘农黾池县南墦塚林榖阳谷。○注云：因崤黾之池以目县。光武玺书曰 “始虽垂翅回溪，终能奋翼黾池”，即此。◎《一统志》：渑池故城，今河南河南府渑池县西。</span>
高幹之反，
<span class="c1">吴本、毛本“幹”误作“轩”。</span>
张琰将举兵以应之。逵不知其谋，往见琰。闻变起，欲还，恐见执，乃为琰画计，如与同谋者，琰信之。时县寄治蠡城，
<span class="c1">◎谢鍾英曰：《水经注》：榖水东北过蠡城邑之南，城西有坞水，出北四里，山上原高二十五丈，故黾池县治。○鍾英案，故治即今陕州渑池县，蠡城当在渑池县北四里。◎赵一清曰：○《方舆纪要》卷四十八：蠡城在今河南府渑池县西四十里。</span>
城堑不固，逵从琰求兵修城。诸欲为乱者皆不隐其谋，故逵得尽诛之。遂修城拒琰。琰败，逵以丧祖父去官，司徒辟为掾，以议郎参司隶军事。太祖征马超，至弘农，曰“此西道之要”，以逵领弘农太守。召见计事，大悦之，谓左右曰：“使天下二千石悉如贾逵，吾何忧？”其后发兵，逵疑屯田都尉藏亡民。
<span class="c1">◎赵一清曰：《传》作“都尉”，注引《魏略》作“校尉”，微有不同。◎弼按：《传》作“屯田都尉”，注作“典农校尉”。又按《陈留王纪》“咸熙元年，罢屯田官，诸典农皆为太守，都尉皆为令、长”，是典农与都尉为两官。详见《任峻传》。</span>
都尉自以不属郡，言语不顺。逵怒，收之，数以罪，挝折脚，坐免。然太祖心善逵，以为丞相主簿。
<span class="c1">◎《魏略》曰：太祖欲征吴而大霖雨，
<span class="c2">毛本“大”误作“太”。</span>
三军多不愿行。太祖知其然，恐外有谏者，教曰：“今孤戒严，未知所之，有谏者死。”逵受教，谓其同寮三主簿曰：“今实不可出，而教如此，不可不谏也。”乃建谏草以示三人，三人不获已，皆署名，入白事。太祖怒，收逵等。当送狱，取造意者，
<span class="c2">《御览·四百五十三》“取”上有“教”字。</span>
逵即言“我造意”，遂走诣狱。狱吏以逵主簿也，不即著械。谓狱吏曰：
<span class="c2">《御览》“谓”上有“逵”字。</span>
“促械我。尊者
<span class="c2">《御览》作“王”。</span>
且疑我在近职，求缓于卿，今将遣人来察我。”逵著械適讫，而太祖果遣家中人就狱视逵。既而教曰：“逵无恶意，原复其职。”始，逵为诸生，略览大义，取其可用。最好《春秋左传》，及为牧守，常自课读之，月常一遍。逵前在弘农，与典农校尉争公事，不得理，乃发愤生瘿，后所病稍大，自启愿欲令医割之。
<span class="c2">《御览》无“愿”字。</span>
太祖惜逵忠，恐其不活，教“谢主簿，吾闻‘十人割瘿九人死’”。逵犹行其意，而瘿愈大。逵本名衢，后改为逵。</span>
太祖征刘备，先遣逵至斜谷观形势。
<span class="c1">◎《方舆纪要》：南口曰褒，在陕西汉中府褒城县北十里。北口曰斜，在陕西凤翔府郿县西南三十里。总计川陕相通之道谷长四百七十里。</span>
道逢水衡，
<span class="c1">◎赵一清曰：○《宋书·百官志》：汉世水衡都尉主上林苑，魏世主天下水军舟船器械。</span>
载囚人数十车，逵以军事急，辄竟重者一人，皆放其余。太祖善之，拜谏议大夫，与夏侯尚并掌军计。太祖崩洛阳，逵典丧事。
<span class="c1">◎《魏略》曰：时太子在邺，鄢陵侯未到，士民颇苦劳役，又有疾疠，于是军中骚动。群寮恐天下有变，欲不发丧。逵建议为不可秘，乃发哀，令内外皆入临，临讫，各安叙不得动。而青州军擅击鼓相引去。
<span class="c2">◎胡三省曰：青州兵，献帝初平三年操破黄巾所降者。</span>
众人以为宜禁止之，不从者讨之。逵以为“方大丧在殡，嗣王未立，宜因而抚之”。乃为作长檄，
<span class="c2">◎胡三省曰：长檄，犹今军行所至帮券也。</span>
告所在给其廪食。
<span class="c2">◎《通鉴》作“禀食”。◎胡三省曰：禀，读作“廪”。</span>
</span>
时鄢陵侯彰
<span class="c1">毛本“鄢”误作“邬”。</span>
行越骑将军，从长安来赴，
<span class="c1">◎胡三省曰：操自汉中还师而东，彰定代而西迎，操因留彰长安。</span>
问逵先王玺绶所在。逵正色曰：“太子在邺，国有储副。先王玺绶，非君侯所宜问也。”遂奉梓宫还邺。

3. <span id="卷十五·魏书十五·刘司马梁张温贾传第十五-贾逵-3"></span>
文帝即王位，以邺县户数万在都下，多不法，乃以逵为邺令。月余，迁魏郡太守。
<span class="c1">◎《魏略》曰：初，魏郡官属颇以公事期会有所急切，会闻逵当为郡，举府皆诣县门外。及迁书到，逵出门，而郡官属悉当门，谒逵于车下。逵抵掌曰：“诣治所，何宜如是！”</span>
大军出征，复为丞相主簿祭酒。逵尝坐人为罪，王曰：“叔向犹十世宥之，
<span class="c1">◎《左传·襄公二十一年》：祁奚曰：“夫谋而鲜过，惠训不倦者，叔向有焉，社稷之固也。犹将十世宥之，以劝能者。”</span>
况逵功德亲在其身乎？”从至黎阳津，
<span class="c1">黎阳，见《武帝纪》建安四年。</span>
渡者乱行，逵斩之，乃整。至谯，
<span class="c1">◎《文帝纪》：延康元年七月，军次于谯。</span>
以逵为豫州刺史。
<span class="c1">◎豫州刺史，见《武纪》初平元年。◎胡三省曰：○豫州统颍川、汝阴、汝南、梁国、沛郡、谯郡、鲁郡、弋阳、安丰等郡。○《晋地理志》曰：魏武分沛郡立谯郡，分汝南立汝阴，合陈郡于梁国。○沈约《志》曰：弋阳县本属汝南，魏文帝分立郡，又分庐江为安丰郡。◎谢鍾英曰：魏分汝南置汝阴郡，其后郡废，县还属汝南。安丰郡，嘉平后废。胡氏偶未检耳。魏豫州得汉旧郡国六，分置谯郡、弋阳，合六郡二国。</span>
<span class="c1">◎《魏略》曰：逵为豫州。逵进曰： “臣守天门，出入六年，天门始开，而臣在外。唯殿下为兆民计，无违天人之望。”</span>
是时天下初复，州郡多不摄。
<span class="c1">◎《御览》“摄”作“慑”。《通鉴》作“是时天下初定，刺史多不能摄郡”。◎胡三省曰：摄，总录也。</span>
逵曰：“州本以御史出监诸郡，以六条诏书察长吏二千石以下，
<span class="c1">◎潘眉曰：御史，当为“刺史”，此传写误也。秦置监御史，掌监郡，秦之御史即汉之刺史。贾逵言六条诏书察诸郡长吏，是言汉制，不应以汉世之法属诸先秦之官，知今本作“御史”者非也。六条诏书，汉武所制。其一条曰：强宗豪右，田宅踰制，以强凌弱，以众暴寡；其二条曰：二千石不奉诏书遵承典制，背公向私，旁谄牟利，侵渔百姓，聚敛为奸；其三条曰：二千石不恤疑狱，风厉杀人，怒则加罚，喜则任赏，烦扰苛暴，剥戮黎元，为百姓所疾，山崩石裂，妖祥讹言；其四条曰：二千石选署不平，苟阿所爱，蔽贤宠顽；其五条曰：二千石子弟恃怙荣势，请托所监；其六条曰：二千石违公下比，阿附豪强，通行货赂，割损正令。凡此六条，刺史奉行，犯则奏免。六条以外，刺史不察。或有所察过诏，反被劾奏者，盖汉刺史惟守六条而已。贾逵为豫州刺史，考其时在延康元年，尚承用六条之法。自是以后，刺史权重，或持节都督，如杜恕为幽州刺史加建威将军，使持节，护乌丸校尉。夏侯尚以平陵乡侯迁征南将军，领荆州刺史，假节，都督南方诸军事。皆总统赋政，非止司察之任而已也。◎沈家本曰：潘说未是。本文云“以御史出监诸郡”，实指监御史而言，如改 “御史”为“刺史”，则不得云“出监”矣。刺史之制，本于监御史，故逵统而言之耳。</span>
故其状皆言严能鹰扬有督察之才，不言安静宽仁有恺悌之德也。今长吏慢法，盗贼公行，州知而不纠，天下复何取正乎？”兵曹从事受前刺史假，逵到官数月，乃还；考竟其二千石以下阿纵不如法者，皆举奏免之。帝曰：“逵真刺史矣。”
<span class="c1">逵出为豫州刺史在延康元年七月以后，到官数月即为黄初元年矣。本传书“帝曰”，是也。《通鉴》书“王曰”，似少误。盖连类而书，叙在受禅以前，故书“王曰”。然与下文赐爵不相应矣。</span>
布告天下，当以豫州为法。赐爵关内侯。

4. <span id="卷十五·魏书十五·刘司马梁张温贾传第十五-贾逵-4"></span>
州南与吴接，逵明斥候，缮甲兵，为守战之备，贼不敢犯。外修军旅，内治民事，遏鄢、汝，造新陂，又断山溜长谿水，造小弋阳陂，又通运渠二百余里，所谓贾侯渠者也。
<span class="c1">◎《水经·渠水注》云：沙水又南与广漕渠合，上承庞官陂，云邓艾所开也。虽水流废兴，沟渎尚夥。昔贾逵为魏豫州刺史，通运渠二百里余，亦所谓贾侯渠也。而川渠迳复，交错畛陌，无以辨之。沙水又东迳长平县故城北，又东南迳陈城北，故陈国也。◎谢鍾英曰：贾侯渠当在今河南陈州府西北，故道九湮。◎赵一清曰：○《方舆纪要》卷五十：弋阳陂在河南光州东，新陂在汝宁府东。</span>
黄初中，与诸将并征吴，破吕范于洞浦，
<span class="c1">洞浦在今安徽和州，西南临江。</span>
进封阳里亭侯，
<span class="c1">◎潘眉曰：○《水经注》：瓠子北有都关县故城，县有羊里亭。黄初中，贾逵封为羊里亭侯，邑四百户，即斯亭也。○“羊”、“阳”古字通。◎赵一清曰：○《方舆纪要》卷四十七：故阳里在陈州北。</span>
加建威将军。明帝即位，增邑二百户，并前四百户。时孙权在东关，
<span class="c1">东关，在今安徽和州含山县西南七十里，濡须坞之北。</span>
当豫州南，去江四百余里。每出兵为寇，辄西从江夏，东从庐江。国家征伐，亦由淮、沔。
<span class="c1">◎宋本“沔”作“沛”。◎或曰：承上“东”、“西”之文，当作“淮、沔”，若“淮、沛”，止东路，何言“东西有急”乎？</span>
是时州军在项，
<span class="c1">◎钱大昭曰：○《郡国志》：豫州刺史治沛国谯县，魏武分沛立谯郡，故改治汝南项县。逵有功德于豫州，故州人立碑像于项。◎王先谦曰：○吴增僅引沈《志》：豫州汉治谯，魏治安成。○钱大昭《三国志辨疑》：豫州刺史治谯，魏武立谯郡，改治汝南项县。○案：诸说各言一时事。《贾逵传》文帝出征，逵从至谯，以逵为豫州刺史，是魏初犹治谯。明帝即位时，州军在项。逵卒，州人立祠于项，是明帝时徙治项。嘉平中，诸葛诞为镇南，都督豫州；正元二年，毌丘俭以淮南寿春反，西至项坚守，彼时不闻州军抵御，刺史已徙治可知。大将军使诸葛诞从安风津拟寿春，考安风津在安成东南二百余里，诞督豫州诸军取道于此，然则豫州徙治安成在正始、嘉平之际。○《一统志》：项县故城，今河南陈州府项城县东北槐坊店。</span>
汝南、弋阳诸郡，守境而已。权无北方之虞，东西有急，并军相救，故常少败。逵以为宜开直道临江，若权自守，则二方无救；若二方无救，则东关可取。乃移屯潦口，
<span class="c1">◎赵一清曰：○《方舆纪要》卷五十一：潦河在南阳府镇平县东四十里，源出南阳县之马峙坪，南流之新野界，入于淯河。</span>
陈攻取之计，帝善之。

5. <span id="卷十五·魏书十五·刘司马梁张温贾传第十五-贾逵-5"></span>
吴将张婴、王崇率众降。太和二年，帝使逵督前将军满宠、东莞太守胡质等四军，从西阳直向东关，
<span class="c1">◎《方舆纪要》卷二十六：西阳戍在安庆府桐城县东北。</span>
曹休从皖，司马宣王从江陵。逵至五将山，
<span class="c1">◎梁章钜曰：○《续后汉书音义》云：在淮、沔之间。○《晋载记》：苻坚兵败，奔五将山。○按：坚都长安，仓猝安得淮、沔？◎周寿昌曰：此别一五将山，非苻坚所奔。异地同名，此所常有。</span>
休更表贼有请降者，求深入应之。诏宣王驻军，逵东与休合进。
<span class="c1">◎胡三省曰：逵自豫州起兵，取西阳以向东关，休自寿春向皖，西阳在皖之西，而东关又在皖之东，今与休合，盖使合兵向东关也。</span>
逵度贼无东关之备，必并军于皖；休深入与贼战，必败。乃部署诸将，水陆并进，行二百里，得生贼，言休战败，权遣兵断夹石。
<span class="c1">夹石，今桐城县北四十七里北峡关。</span>
诸将不知所出，或欲待后军。逵曰：“休兵败于外，路绝于内，进不能战，退不得还，安危之机，不及终日。贼以军无后继，故至此；今疾进，出其不意，此所谓先人以夺其心也，
<span class="c1">◎《左传》：《军志》曰：“先人有夺人之心。”</span>
贼见吾兵必走。若待后军，贼已断险，兵虽多何益！”乃兼道进军，多设旗鼓为疑兵，贼见逵军，遂退。逵据夹石，以兵粮给休，休军乃振。初，逵与休不善。黄初中，文帝欲假逵节，休曰：“逵性刚，素侮易诸将，不可为督。”帝乃止。及夹石之败，微逵，
<span class="c1">毛本“微”误作 “徵”。</span>
休军几无救也。
<span class="c1">监本、官本无“也”字。</span>
<span class="c1">◎《魏略》曰：休怨逵进迟，乃呵责逵，遂使主者敕豫州刺史往拾弃仗。逵恃心直，谓休曰：“本为国家作豫州刺史，不来相为拾弃仗也。”乃引军还。遂与休更相表奏，朝廷虽知逵直，犹以休为宗室任重，两无所非也。◎《魏书》云：休犹挟前意，欲以后期罪逵，逵终无言，时人亦以此多逵。
<span class="c2">北宋本“亦”作“益”。</span>
◎习凿齿曰：夫贤人者，外身虚己，内以下物，嫌忌之名，何由而生乎？有嫌忌之名者，必与物为对，存胜负于己身者也。若以其私憾败国殄民，彼虽倾覆，于我何利？我苟无利，乘之曷为？以是称说，臧获之心耳。今忍其私忿而急彼之忧，冒难犯危而免之于害，使功显于明君，惠施于百姓，身登于君子之涂，义愧于敌人之心，虽豺虎犹将不觉所复，而况于曹休乎？然则济彼之危，所以成我之胜，不计宿憾，所以服彼之心，公义既成，私利亦弘，可谓善争矣。在于未能忘胜之流，不由于此而能济胜者，未之有也。</span>

6. <span id="卷十五·魏书十五·刘司马梁张温贾传第十五-贾逵-6"></span>
会病笃，谓左右曰：“受国厚恩，恨不斩孙权以下见先帝。丧事一不得有所脩作。”薨，谥曰肃侯。
<span class="c1">◎《魏书》曰：逵时年五十五。
<span class="c2">《逵碑》作“五十四”，说见前。</span>
</span>
子充嗣。
<span class="c1">监本“子充嗣”另提行，误。</span>
豫州吏民追思之，为刻石立祠。
<span class="c1">◎《水经·颍水注》：谷水经小城北，又东经贾逵祠北，庙在小城东。庙前有碑，碑石金生。干宝曰：“黄金可采，为晋中兴之端。”◎《寰宇记》卷十：《贾逵碑》在陈州项城县东南二里，梁国刘举等立。◎《集古录目》云：从事吴康等立。</span>
青龙中，帝东征，乘辇入逵祠，诏曰：“昨过项，见贾逵碑像，念之怆然。古人有言，患名之不立，不患年之不长。逵存有忠勋，没而见思，可谓死而不朽者矣。其布告天下，以劝将来。”
<span class="c1">◎《魏略》曰：甘露二年，车驾东征，屯项，复入逵祠下，诏曰：“逵没有遗爱，历世见祠。追闻风烈，朕甚嘉之。昔先帝东征，亦幸于此，
<span class="c2">即指青龙中事。</span>
亲发德音，褒扬逵美，徘徊之心，益有慨然！
<span class="c2">有，疑作“用”。</span>
夫礼贤之义，或扫其坟墓，或修其门闾，所以崇敬也。其扫除祠堂，有穿漏者补治之。”</span>
充，咸熙中为中护军。
<span class="c1">◎《晋诸公赞》曰：充字公闾，
<span class="c2">◎《晋书·贾充传》：逵晚始生充，言后当有充闾之庆，故以为名字焉。◎本志《郭淮传》注引《晋诸公赞》淮弟配。裴秀、贾充皆配女婿。</span>
甘露中为大将军长史。高贵乡公之难，司马文王赖充以免。
<span class="c2">◎《晋书·贾充传》：充诣诸葛诞，论说时事，因谓诞曰：“天下皆愿禅代，君以为如何？”诞历声曰：“卿非贾豫州子乎？世受魏恩，岂可欲以社稷输人乎！”充默然。高贵乡公之攻相府也，充率众距战于南阙。军将败，骑督成倅弟太子舍人济谓充曰：“今日之事如何？”充曰：“公等养汝，正拟今日，复何疑！”济于是抽戈犯跸。</span>
为晋室元功之臣，位至太宰，封鲁公。谥曰武公。
<span class="c2">◎《晋书·贾充传》：博士秦秀议谥曰荒，帝不纳。博士段畅希旨，建议谥曰武，帝乃从之。泰始中，人为充等谣曰：“贾裴王，乱纪纲。王裴贾，济天下。”言亡魏而成晋也。</span>
◎《魏略》列传以逵及李孚、杨沛三人为一卷，今列孚、沛二人继逵后耳。孚字子宪，钜鹿人也。兴平中，本郡人民饥困。孚为诸生，当种薤，
<span class="c2">◎赵一清曰：当，宜作“尝”。</span>
欲以成计。
<span class="c2">◎潘眉曰：言欲俟其成，以计知其多寡。◎弼按：○《诗·小雅》：倬彼甫田，岁取十千。○郑《笺》云：岁取十千，于井田之法，则一成之数也。成方十里，其田万亩。然一人不能种万亩，亦不能万亩皆种薤也。</span>
有从索者，亦不与一茎，亦不自食，故时人谓能行意。后为吏。建安中，袁尚领冀州，以孚为主簿。后尚与其兄谭争斗，尚出军诣平原，留别驾审配守邺城，孚随尚行。会太祖围邺，尚还欲救邺。行未到，尚疑邺中守备少，复欲令配知外动止，与孚议所遣。孚答尚言： “今使小人往，恐不足以知外内，且恐不能自达。孚请自往。”尚问孚：“当何所得？”
<span class="c2">《御览》“得”作“辨”。</span>
孚曰：“闻邺围甚坚，多人则觉，以为直当将三骑足矣。”尚从其计。孚自选温信者三人，不语所之，皆敕使具脯粮，不得持兵仗，各给快马。遂辞尚来南，所在止亭传。及到梁淇，
<span class="c2">◎《郡国志》“魏郡梁期”，即梁淇也。◎《水经·浊漳水注》：漳水又东经武城南，世谓之梁期城。梁期在邺北，俗亦谓之两期城，皆为非也。《郡国志》邺县有武城，即期城矣。</span>
使从者斫问事杖三十枚，
<span class="c2">◎胡三省曰：问事，卒也，主行杖，犹伍伯之类。问事杖：问事所执杖也。</span>
系著马边，自著平上帻，
<span class="c2">◎胡三省曰：帻有颜题，其颜卻摞，施巾连题卻覆之。平上帻者，其上平也。◎《晋志》引汉注曰：冠惠文者宜短耳，今平上帻也；冠进贤者宜长耳，今介帻也。文吏服介帻，武吏服平上帻。</span>
将三骑，投暮诣邺下。是时大将军虽有禁令，而刍牧者多。故孚因此夜到，以鼓一中，自称都督，历北围，循表而东，
<span class="c2">◎胡三省曰：表，围城所立标表也。</span>
从东围表，又循围而南，步步呵责守围将士，随轻重行其罚。遂历太祖营前，径南过，从南围角西折，当章门，
<span class="c2">◎胡三省曰：邺城有七门，正南曰章门，亦曰中阳门。</span>
复责怒守围者，收缚之。因开其围，驰到城下，呼城上人，城上人以绳引孚，
<span class="c2">《御览》“绳”作“缒”。</span>
得入。
<span class="c2">◎胡三省曰：不先经操营前，则守围者必疑，不可得而收缚，围亦不可开矣。孚之来也，其定计固指从章门入也。</span>
配等见孚，悲喜，鼓譟称万岁。守围者以状闻，太祖笑曰：“此非徒得入也，方且复得出。”
<span class="c2">◎胡三省曰：操知其复出，非不欲严为之防也，审孚所以得入之由，服其多智，有不可得而防者也。</span>
孚事讫欲得还，而顾外围必急，不可复冒。谓已使命当速反，乃阴心计，请配曰：“今城中谷少，无用老弱为也，不如驱出之以省谷也。”配从其计，
<span class="c2">前不语从者所之，后不语审配出城之计，可谓工于心计矣。</span>
乃复夜简别得数千人，皆使持白幡，
<span class="c2">《御览》有“持脂烛”三字。</span>
从三门并出降。
<span class="c2">◎胡三省曰：邺城南门三门，曰凤阳门、中阳门、广阳门。</span>
又使人人持火，孚乃无何将本所从作降人服，随辈夜出。时守围将士，闻城中悉降，火光照曜。但共观火，不复视围。孚出北门，
<span class="c2">◎《方舆纪要》卷四十九：邺北门亦曰玄武门。</span>
遂从西北角突围得去。其明，太祖闻孚已得出，抵掌笑曰：“果如吾言也。”
<span class="c2">◎《通鉴辑览》曰：李孚出入严围，固自狡猾，操付之一笑，所谓因计用计也。以此为操军纪之疏，其见浅矣。</span>
孚北见尚，
<span class="c2">冯本“北”作“比”，误</span>
尚甚欢喜。会尚不能救邺，破走至中山，而袁谭又追击尚，尚走。孚与尚相失，遂诣谭，复为谭主簿，东还平原。太祖进攻谭，谭战死。孚还城，城中虽必降，尚扰乱未安。孚权宜欲得见太祖，乃骑诣牙门，称冀州主簿李孚欲口白密事。太祖见之，孚叩头谢。太祖问其所白，孚言“今城中强弱相陵，心皆不定，以为宜令新降为内所识信者宣传明教。”
<span class="c2">冯本“宣”作“ ”，误。</span>
公谓孚曰：“卿便还宣之。”孚跪请教，公曰：“便以卿意宣也。”孚还入城，宣教“各安故业，不得相侵陵。”城中以安，乃还报命，
<span class="c2">◎胡三省曰：李孚，小才也，挟才以求知，非怀才以待聘者也。</span>
公以孚为良足用也。会为所间，裁署冗散。出守解长，
<span class="c2">◎《郡国志》：司隶河东郡解。◎《一统志》：解县故城，今山西蒲州府临晋县东南。</span>
名为严能。稍迁至司隶校尉，时年七十余矣，其于精断无衰，而术略不损于故。终于阳平太守。孚本姓冯，复改为李。
<span class="c2">北宋本“复”作“后”。</span>
杨沛字孔渠，冯翊万年人也。
<span class="c2">◎《一统志》：万年故城，今陕西西安府临潼县东北七十里。</span>
初平中，为公府令史，以牒除为新郑长。
<span class="c2">◎《郡国志》：司隶河南尹新郑。◎《一统志》：新郑故城，今河南开封府新郑县北。</span>
兴平末，人多饥穷，沛课民益畜乾椹，收豆，
<span class="c2">◎椹，桑实也。 ，力刀切，野豆也。◎周寿昌曰：据《古今注》所言，形状似即今俗所称刀豆。</span>
阅其有余以补不足，如此积得千余斛，藏在小仓。会太祖为兖州刺史，西迎天子，所将千馀人皆无粮。过新郑，沛谒见，乃皆进乾椹。太祖甚喜。及太祖辅政，迁沛为长社令。
<span class="c2">长社，见《钟繇传》。</span>
时曹洪宾客在县界，征调不肯如法，沛先挝折其脚，遂杀之。由此太祖以为能。累迁九江、东平、乐安太守，
<span class="c2">扬州九江郡。兖州东平郡。青州乐安郡。</span>
并有治迹。坐与督军争斗，髡刑五岁。输作未竟，会太祖出征在谯，闻邺下颇不奉科禁，乃发教选邺令，当得严能如杨沛比，故沛从徒中起为邺令。已拜，太祖见之，问曰：“以何治邺？”沛曰：“竭尽心力，奉宣科法。”太祖曰：“善。”顾谓坐席曰：“诸君，此可畏也。”赐其生口十人，
<span class="c2">◎赵翼《陔余丛考》卷四十三云：○生口，本军前生擒之人。○《汉书·苏武传》：李陵为言捕得生口，太守以下皆白服。○《王莽传》：陈歆言捕虏生口，知犯边者皆单于咸子角所为。《后汉书·袁安传》：和亲以来，有得边生口，辄以归汉。○《魏略》：太祖踢杨沛生口十人。○皆谓捕获生人也。今北方人乃谓驴马之类为生口，此亦有所本。○《魏志·王昶传》注：任嘏常与人共买生口。○则以牛马为生口，三国时已有此语矣。</span>
绢百匹，既欲以励之，且以报乾椹也。沛辞去，未到邺，
<span class="c2">各本均无“邺”字，冯本、毛本有之。</span>
而军中豪右曹洪、刘勋等畏沛名，遣家驰骑告子弟，
<span class="c2">何焯校改“驰骑”作“骑驰”。</span>
使各自检敕。沛为令数年，以功能转为护羌都尉。十六年，马超反，大军西讨，沛随军，都督孟津渡事。太祖已南过，其余未毕，而中黄门前渡，
<span class="c2">建安十六年，操尚未为魏公，何得有中黄门？</span>
忘持行轩，私北还取之，从吏求小船，欲独先渡。吏呵不肯，黄门与吏争言。沛问黄门：“有疏邪？”黄门云：“无疏。”沛怒曰：“何知汝不欲逃邪？”遂使人捽其头，与杖欲捶之，而逸得去，衣帻皆裂坏，自诉于太祖。太祖曰：“汝不死为幸矣。”由是声名益振。及关中破，代张既领京兆尹。黄初中，儒雅并进，而沛本以事能见用，遂以议郎冗散里巷。沛前后宰历城守，不以私计介意，又不肯以事贵人，故身退之后，家无余积。治疾于家，借舍从儿，无他奴婢。后占河南夕阳亭部荒田二顷，
<span class="c2">◎赵一清曰：○《方舆纪要》卷四十八：夕阳亭在河南府东南。◎潘眉曰：亭在女几山之阳，故曰几阳。此作“夕阳亭”，误。《后汉书·杨震传》亦误。</span>
起瓜牛庐，
<span class="c2">裴注释“瓜牛庐”，见《管宁传》。</span>
居止其中，其妻子冻饿。沛病亡，
<span class="c2">局本脱去“病”字，误。</span>
乡人亲友及故吏民为殡葬也。</span>

7. <span id="卷十五·魏书十五·刘司马梁张温贾传第十五-贾逵-7"></span>
评曰：自汉季以来，
<span class="c1">毛本“季”误作“李”。</span>
刺史总统诸郡，
<span class="c1">宋本“统”作“部”。</span>
赋政于外，非若曩时司察之而已。太祖创基，迄终魏业，此皆其流称誉有名实者也。咸精达事机，威恩兼著，故能肃齐万里，见述于后也。
<span class="c1">◎钱仪吉曰：此卷皆名刺史，下卷则名守也，各以类从。◎刘咸炘曰：此卷皆刺史有功者也。刘馥治扬，梁习治并，张既治雍、凉，温恢治扬、凉，贾逵治豫，功皆甚著。司马朗治兖，功不及诸人，而建州郡领兵之议。温恢治扬、凉，功亦少，当是附既传耳。汉末刺史统郡权重，司马懿答夏侯玄书已言之。汉末因之割裂，魏、晋以降，方镇之制由此兴。</span>
