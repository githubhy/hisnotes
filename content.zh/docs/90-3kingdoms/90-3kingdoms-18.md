---
weight: 19
title: 卷十八·魏书十八·二李臧文吕许典二庞阎传第十八
---

# 卷十八·魏书十八·二李臧文吕许典二庞阎传第十八

1. <span id="卷十八·魏书十八·二李臧文吕许典二庞阎传第十八-1"></span>
魏书十八

2. <span id="卷十八·魏书十八·二李臧文吕许典二庞阎传第十八-2"></span>
三国志十八二李臧文吕许典二庞阎传第十八
<span class="c1">◎毛本此卷无“第”字。◎刘咸炘曰：前八人皆战将，末二人因义烈而类叙之。</span>

3. <span id="卷十八·魏书十八·二李臧文吕许典二庞阎传第十八-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：eaglefly213</span>
<span class="c1">复校：擎骥</span>

## 李典

1. <span id="卷十八·魏书十八·二李臧文吕许典二庞阎传第十八-李典-1"></span>
李典字曼成，山阳钜野人也。
<span class="c1">钜野，见《武纪》兴平二年。</span>
典从父乾，有雄气，合宾客数千家在乘氏。
<span class="c1">乘氏，见《武纪》兴平元年。</span>
初平中，以众随太祖，破黄巾于寿张，
<span class="c1">寿张，见《武纪》初平三年。</span>
又从击袁术，征徐州。吕布之乱，太祖遣乾还乘氏，慰劳诸县。布别驾薛兰、治中李封招乾，欲俱叛，乾不听，遂杀乾。太祖使乾子整将乾兵，与诸将击兰、封。兰、封破，从平兖州诸县有功，稍迁青州刺史。整卒，典徙颍阴令，
<span class="c1">颍阴，见《荀彧传》。</span>
为中郎将，将整军，
<span class="c1">◎《魏书》曰：典少好学，不乐兵事，乃就师读《春秋左氏传》，博观群书。太祖善之，故试以治民之政。</span>
迁离狐太守。
<span class="c1">◎离狐，见《于禁传》。◎钱大昕曰：离狐县，前汉属东郡，后汉属济阴郡。离狐城在单县西，史无置郡之文，盖建安初暂置而即罢耳。◎赵一清曰：据此传，则魏时离狐又尝置郡矣。</span>

2. <span id="卷十八·魏书十八·二李臧文吕许典二庞阎传第十八-李典-2"></span>
时太祖与袁绍相拒官渡，典率宗族及部曲输谷帛供军。绍破，以典为裨将军，屯安民。
<span class="c1">◎安民，见《荀彧传》。东平国寿张县有安民亭。◎《水经》：汶水西南至安民亭入济。◎《荀彧传》“建安六年，太祖就谷于东平之安民”，即此。</span>
太祖击谭、尚于黎阳，使典与程昱等以船运军粮。会尚遣魏郡太守高蕃将兵屯河上，绝水道，太祖敕典、昱：“若船不得过，下从陆道。”典与诸将议曰：“蕃军少甲而恃水，有懈怠之心，击之必克。军不内御；苟利国家，专之可也，宜亟击之。”昱亦以为然。遂北渡河，攻蕃，破之，水道得通。刘表使刘备北侵，至叶，
<span class="c1">叶，见《武纪》建安二年。</span>
太祖遣典从夏侯惇拒之。备一旦烧屯去，惇率诸军追击之，典曰：“贼无故退，疑必有伏。南道狭窄，草木深，不可追也。”惇不听，与于禁追之，典留守。惇等果入贼伏里，战不利，典往救，备望见救至，乃散退。从围邺，邺定，与乐进围高幹于壶关，
<span class="c1">壶关，见《武纪》建安十年。</span>
击管承于长广，
<span class="c1">◎《郡国志》：青州东莱郡长广。◎《一统志》：长广故城，今山东登州府莱阳县东。</span>
皆破之。迁捕虏将军，
<span class="c1">◎洪饴孙曰：捕虏将军，一人，第五品。破虏将军，一人，第五品。</span>
封都亭侯。典宗族部曲三千余家，居乘氏，自请愿徙诣魏郡。太祖笑曰：“卿欲慕耿纯邪？”
<span class="c1">◎范《书·耿纯传》：纯恐家族怀异心，乃使从昆弟訢宿归，烧其庐舍。世祖问纯故，对曰：“纯虽举族归命，老弱在行，犹恐宗人宾客半有不同心者，故燔烧屋室，绝其反顾之望。”世祖叹息。</span>
典谢曰： “典驽怯功微，而爵宠过厚，诚宜举宗陈力；加以征伐未息，宜实郊遂之内，以制四方，非慕纯也。”遂徙部曲宗族万二千余口居邺。
<span class="c1">宋本“二”作“三”。</span>
太祖嘉之，迁破虏将军。
<span class="c1">◎赵一清曰：○《水经·河水注》：函谷关号天险。郭缘生《记》曰：“魏武征韩遂、马超，连兵此地，道东原上有李典营。”○传不云典从征，盖略之。</span>
与张辽、乐进屯合肥，孙权率众围之，辽欲奉教出战。进、典、辽皆素不睦，辽恐其不从，典慨然曰：“此国家大事，顾君计何如耳，吾不可以私憾而忘公义乎！”
<span class="c1">◎各本皆有“不”字，官本无之。《通鉴》无“不”字，见建安二十年。◎姜宸英曰：“不”字衍。</span>
乃率众与辽破走权。增邑百户，并前三百户。

3. <span id="卷十八·魏书十八·二李臧文吕许典二庞阎传第十八-李典-3"></span>
典好学问，贵儒雅，不与诸将争功。敬贤士大夫，恂恂若不及，军中称其长者。年三十六薨，子祯嗣。文帝践阼，追念合肥之功，增祯邑百户，赐典一子爵关内侯，邑百户；谥典曰愍侯。
<span class="c1">正始四年，典从祀太祖庙庭。</span>

## 李通

1. <span id="卷十八·魏书十八·二李臧文吕许典二庞阎传第十八-李通-1"></span>
李通字文达，江夏平春人也。
<span class="c1">◎《郡国志》：荆州江夏郡平春。◎《一统志》：平春故城，今河南汝宁府信阳州西北。◎洪亮吉《补三国疆域志》以平春属义阳郡，误。◎沈家本曰：《晋书·李重传》作江夏钟鍾武人。重，通曾孙。</span>
<span class="c1">◎《魏略》曰：通小字万亿。</span>
以侠闻于江、汝之间。
<span class="c1">《御览》“侠”上有“游”字。</span>
与其郡人陈恭共起兵于朗陵，
<span class="c1">朗陵，见《荀彧传》。</span>
众多归之。
<span class="c1">文达行迹与中兴固始相类，不但姓名相同。</span>
时有周直者，众二千余家，与恭、通外和内违。通欲图杀直而恭难之。通知恭无断，乃独定策，与直克会，
<span class="c1">克，或作“尅”。</span>
酒酣杀直。众人大扰，通率恭诛其党帅，尽并其营。后恭妻弟陈郃杀恭而据其众。通攻破郃军，斩郃首以祭恭墓。又生禽黄巾大帅吴霸而降其属。遭岁大饥，通倾家振施，与士分糟糠，皆争为用，由是盗贼不敢犯。

2. <span id="卷十八·魏书十八·二李臧文吕许典二庞阎传第十八-李通-2"></span>
建安初，通举众诣太祖于许。拜通振威中郎将，屯汝南西界。太祖讨张绣，刘表遣兵以助绣，太祖军不利。通将兵夜诣太祖，太祖得以复战，通为先登，大破绣军。拜裨将军，封建功侯。
<span class="c1">◎钱大昕曰：陈景云疑“功”下脱“亭”字。予谓建功侯即魏武所置名号之一也。◎钱大昭曰：建安二十年，初置名号侯，此建功侯疑与汉诸侯王之崇德侯、孔羡之宗胜侯同。◎潘眉曰：建功侯，名号侯也。◎沈家本曰：魏氏列侯多由亭侯进封乡侯，不应通独由亭侯改都亭侯，钱说固是，惟魏武置名号侯在建安二十年，而通之封在三年，未必即为名号之一。且通子基袭侯，恐名号侯不能袭也。◎弼按：《武纪》建安二十年，始置名号侯。刘表遣兵助张绣事在建安三年，是此时尚未有名号侯也。案范《书·盖延传》“延至广阿，拜偏将军，号建功侯”，是早有是称也。</span>
分汝南二县，以通为阳安都尉。
<span class="c1">◎钱大昕曰：《魏略》称通领阳安太守，盖以都尉行太守事也。《赵俨传》“袁绍遣使招诱诸郡，惟阳安郡不动”，盖当时都尉别领县者亦称郡矣。◎赵一清曰：○《郡国志》：汝南郡阳安，道亭故国。朗陵，侯国。○注引《魏氏春秋》曰：初平三年，分二县置阳安都尉。○《方舆纪要》卷五十：曹操分汝南置阳安都尉，以朗陵县属焉，亦曰阳安郡，寻罢。阳安城光州息县西南十里。朗陵城在确山县西南三十五里。◎谢鍾英曰：魏受禅后，阳安郡不见于《国志》，盖置郡旋废。◎《一统志》：阳安故城，今河南汝宁府确山县东北。</span>
通妻伯父犯法，朗陵长赵俨收治，
<span class="c1">◎钱大昕曰：汉制大县置令，小县置长。此与《赵俨传》称朗陵长，而《田豫传》称除朗陵令，当有一误。</span>
致之大辟。是时杀生之柄，决于牧守，通妻子号泣以请其命。通曰：“方与曹公戮力，义不以私废公。”嘉俨执宪不阿，与为亲交。太祖与袁绍相拒于官渡。绍遣使拜通征南将军，刘表亦阴招之，通皆拒焉。
<span class="c1">《赵俨传》注引《魏略》云“通欲遣使于绍”，与此异。</span>
通亲戚部曲流涕曰：“今孤危独守，以失大援，亡可立而待也，不如亟从绍。”通按剑以叱之曰：“曹公明哲，必定天下。绍虽强盛，而任使无方，终为之虏耳。吾以死不贰。”即斩绍使，送印绶诣太祖。又击郡贼瞿恭、
<span class="c1">◎胡三省曰：瞿，姓也。王僧孺《百家谱》有苍梧瞿宝。</span>
江宫、沈成等，皆破歼其众，
<span class="c1">宋本“歼”作“残”。</span>
送其首。遂定淮、汝之地。改封都亭侯，拜汝南太守。时贼张赤等五千余家聚桃山，通攻破之。刘备与周瑜围曹仁于江陵，别遣关羽绝北道。通率众击之，下马拔鹿角入围，且战且前，以迎仁军，勇冠诸将。通道得病薨，时年四十二。追增邑二百户，并前四百户。文帝践阼，谥曰刚侯。诏曰：“昔袁绍之难，自许、蔡以南，人怀异心。通秉义不顾，使携贰率服，朕甚嘉之。不幸早薨，子基虽已袭爵，未足酬其庸勋。
<span class="c1">宋本“酬”作“畴”。</span>
基兄绪前屯樊城，又有功。世笃其劳，以基为奉义中郎将，
<span class="c1">冯本“以”上有“其”字。</span>
绪平虏中郎将，
<span class="c1">◎洪饴孙曰：奉义中郎将一人，平虏中郎将一人，均比二千石，第四品。</span>
以宠异焉。”
<span class="c1">◎王隐《晋书》曰：绪子秉，字玄胄，有雋才，为时人所贵，
<span class="c2">宋本无“人”字。</span>
官至秦州刺史。
<span class="c2">◎赵一清曰：○《世说》卷一注引《李康家诫》、卷十八注引《文章志》曰：李廞祖康，秦州刺史。父重，平阳太守。廞好学，善隶、草，与兄式齐名。○此名秉，或玄胄有二名。○《方舆纪要》卷五十九：魏增置秦州，治上邽，今巩昌府秦州西六十里有故城，领郡六，陇西、汉阳、武都皆故郡也。南安，中平五年置。广魏，即初平四年所置永阳郡。阴平，本汉广汉属国，魏武改置阴平郡。太和三年，武都、阴平皆入于蜀。◎吴增僅曰：洪饴孙《三国职官表》于魏秦州下引《世说·贤媛篇》注《永嘉流人名》云：魏秦州刺史李康。〖◎《魏志·李通传》裴注引王隐《晋书》李康作“李秉”，《晋书·李重传》又作“景”，并缘形似而误。◎弼按：○吴士鉴《晋书斠注》云：唐人避“丙”字讳，改作“景”。“秉”与“丙”为嫌名，故亦避之。《世说》注引《文章志》、《永嘉流人名》作“康”，则康与秉形近而伪也。〗考康为魏初李通孙，东晋李重父。据王隐《晋书》云“秉字玄胄，官至秦州刺史。秉尝答司马文王问，因以为《家诫》，曰‘昔侍坐先帝’”云云。以“先帝”称文王，明秉仕于晋初。魏置秦州，诸书云在文帝初。李通卒于汉魏之际，年才四十二岁，即使秉生，尚在童稚，安得为刺史乎？且《李重传》云 “父景，秦州刺史”，不云仕魏，即王隐《晋书》所云“官至秦州刺史”，正足明其仕晋终于秦州刺史，非魏初所置之秦州也。《世说》注疑衍“魏”字。〖◎《世说·棲逸篇》注引《文章志》：李廞祖康，秦州刺史。◎秦州上亦无“魏”字。〗◎谢鍾英曰：《杜恕传》太和中上疏，称荆、（杨）〈扬〉、青、徐、幽、并、雍、凉、兖、豫、司、冀，不数秦州；曹植《谏伐辽东表》“蜀应西境，则雍、凉三分”，亦不言秦州。终《三国志》无秦州二字。《宋书·州郡志》“晋武帝置秦州”，《晋书·武帝纪》“太始五年春二月，以雍州陇右五郡及凉州之金城、梁州之阴平置秦州”，是秦州始于晋武，洪氏从《晋书·地理志》列秦州，非也。</span>
秉尝答司马文王问，因以为《家诫》，
<span class="c2">冯本“答”作“得”。</span>
曰：“昔侍坐于先帝，时有三长吏俱见。
<span class="c2">宋本“免”作“见”。</span>
临辞出，上曰：‘为官长当清，当慎，当勤，脩此三者，何患不治乎？’
<span class="c2">◎清、慎、勤三字箴本于司马昭。◎梁章钜曰：三字箴不可以人废也，今人以为出于宋儒吕本中，失之矣。</span>
并受诏。既出，上顾谓吾等曰：‘相诫敕正当尔不？’侍坐众贤，莫不赞善。上又问：
<span class="c2">宋本“问”下有“曰”字。</span>
‘必不得已，于斯三者何先？’或对曰： ‘清固为本。’次复问吾，对曰：‘清慎之道，相须而成，必不得已，慎乃为大。夫清者不必慎，慎者必自清，亦由仁者必有勇，勇者不必有仁，是以《易》称括囊无咎，
<span class="c2">◎《易·坤卦》之辞。◎孔《疏》云：括，结也。囊，所以贮物。以譬心藏知也。闭其知而不用，故曰括囊。不与物忤，故曰旡咎。</span>
藉用白茅，
<span class="c2">◎《易·大过》之辞。◎孔《疏》云：藉用白茅者，以柔处下，心能谨慎。荐藉于物，用絜白之茅。言以絜素之道，奉事于上也。</span>
皆慎之至也。’上曰：‘卿言得之耳。可举近世能慎者谁乎？’诸人各未知所对，吾乃举故太尉荀景倩、
<span class="c2">荀顗字景倩，见《荀彧传》注。</span>
尚书董仲连、仆射王公仲并可谓为慎。上曰：‘此诸人者，温恭朝夕，执事有恪，亦各其慎也。然天下之至慎，其惟阮嗣宗乎！
<span class="c2">嗣宗，事见《王粲传》。</span>
每与之言，言及玄远，而未曾评论时事，臧否人物，真可谓至慎矣。’
<span class="c2">◎钱振锽曰：嗣宗不过司马昭门客耳，若有忠臣如王允，讨昭而杀之，门客未必不与其祸。嗣宗之慎不足道也。假使嗣宗为王臣，人主问以臣下贤否，亦将隐情不言乎？若是，必食奸党恶者也，又不然，是无是非之心也。</span>
吾每思此言，亦足以为明诫。凡人行事，年少立身，不可不慎，勿轻论人，勿轻说事，如此则悔吝何由而生，患祸无从而至矣。”秉子重，字茂曾。少知名，历位吏部郎、平阳太守。◎《晋诸公赞》曰：重以清尚称。相国赵王伦以重望取为右司马。
<span class="c2">《晋书》作“左司马”。</span>
重以伦将为乱，辞疾不就。伦逼之不已，重遂不复自活，至于困笃，扶曳受拜，数日卒，赠散骑常侍。重二弟，尚字茂仲，矩字茂约，永嘉中并典郡；矩至江州刺史。重子式，字景则，官至侍中。
<span class="c2">◎《世说》卷十八注引《文章志》曰：式字景则，廞长兄也。思理儒隐，有平素之誉。渡江，累迁临海太守、侍中，年五十四而卒。</span>
</span>

## 臧霸

1. <span id="卷十八·魏书十八·二李臧文吕许典二庞阎传第十八-臧霸-1"></span>
臧霸字宣高，泰山华人也。
<span class="c1">◎华县，见《武纪》初平四年，又见《曹仁传》。◎《潜研堂金石文跋尾》曰：《汉志》泰山郡有华县，《续汉志》无之，《方舆纪要》以为并入费县。案《三国志》称臧霸泰山华人，《泰山都尉孔宙碑》亦有题泰山华者，然则后汉元有华县，殆并未久而复置耳。◎梁章钜曰：洪亮吉《补三国疆域志》泰山郡领县十一，并无华县，是其疏。◎弼按：洪氏从《晋志》以华县属琅邪郡，梁氏未细检耳。◎周寿昌曰：汉末尚存泰山华县，《郡国志》或偶遗之。《方舆纪要》以为并入费县，恐在晋以后矣。</span>
父戒，为县狱掾，据法不听太守欲所私杀。太守大怒，令收戒诣府，时送者百余人。霸年十八，将客数十人径于费西山中要夺之，
<span class="c1">◎赵一清曰：西山，即蒙山也，在费县西北五十里。</span>
送者莫敢动，因与父俱亡命东海，由是以勇壮闻。黄巾起，霸从陶谦击破之，拜骑都尉。遂收兵于徐州，与孙观、吴敦、尹礼等并聚众，霸为帅，屯于开阳。
<span class="c1">琅邪国治开阳，见《武纪》兴平元年，又见《卞后传》。</span>
太祖之讨吕布也，霸等将兵助布。既禽布，霸自匿。太祖募索得霸，
<span class="c1">冯本“募”作“幕”。</span>
见而悦之，使霸招吴敦、尹礼、孙观、观兄康等，皆诣太祖。太祖以霸为琅邪相，敦利城、礼东莞、观北海、康城阳太守，
<span class="c1">◎《武纪》：建安三年，分琅邪、东海、北海为城阳、利城、昌虑郡。◎胡三省曰：城阳，西汉王国，光武省，并入琅邪。利城、昌虑二县皆属东海，此盖因诸屯帅所居而分为郡也。◎钱大昕曰：东莞亦此时所置。利城郡未审何时并省。◎余详见《武纪》建安三年注。东莞，见《夏侯玄传》。</span>
割青、徐二州，委之于霸。
<span class="c1">李通淮、汝，臧霸青、徐，与钟繇关中之任并重，实为全局所系，不仅一隅之得失也。</span>
太祖之在兖州，以徐翕、毛晖为将。兖州乱，翕、晖皆叛。后兖州定，翕、晖亡命投霸。太祖语刘备，令语霸送二人首。霸谓备曰：“霸所以能自立者，以不为此也。霸受公生全之恩，不敢违命。然王霸之君可以义告，愿将军为之辞。”备以霸言白太祖，太祖叹息，谓霸曰：“此古人之事而君能行之，孤之愿也。”乃皆以翕、晖为郡守。
<span class="c1">臧霸此举胜于于禁之斩昌豨矣。</span>
时太祖方与袁绍相拒，而霸数以精兵入青州，故太祖得专事绍，不以东方为念。太祖破袁谭于南皮，霸等会贺。霸因求遣子弟及诸将父兄家属诣邺，太祖曰：“诸君忠孝，岂复在是！昔萧何遣子弟入侍，而高祖不拒，耿纯焚室舆榇以从，而光武不逆，
<span class="c1">毛本 “武”作“祖”，误。</span>
吾将何以易之哉！”东州扰攘，霸等执义征暴，清定海岱，功莫大焉，皆封列侯。霸为都亭侯，加威虏将军。
<span class="c1">◎洪饴孙曰：威虏将军一人，第五品。</span>
又与于禁讨昌豨，与夏侯渊讨黄巾余贼徐和等，有功，迁徐州刺史。沛国公武周为下邳令，
<span class="c1">◎陈景云曰：“公”字衍。武周，沛国竹邑人，详《胡质传》注。</span>
霸敬异周，身诣令舍。部从事謥詷不法，
<span class="c1">謥詷，见《程昱传》。</span>
周得其罪，便收考竟，霸益以善周。从讨孙权，先登，再入巢湖，
<span class="c1">◎《元和郡县志》：巢湖在合肥县东南六十四里，本居巢县地，后陷为湖。◎《一统志》：在合肥县东南七十里，舒城县东北一百三十里，巢县西十里。周回四百余里，港汊大小三百六十，纳诸水以注大江。</span>
攻居巢，
<span class="c1">居巢，见《武纪》建安二十二年。</span>
破之。张辽之讨陈兰，霸别遣至皖，讨吴将韩当，使权不得救兰。当遣兵逆霸，霸与战于逢龙，当复遣兵邀霸于夹石，
<span class="c1">◎陆机《辨亡论》曰：蓬笼之战，子输不返。◎《寰宇记》卷百二十五：逢龙城在皖水之北，遂号为皖城。◎姚范曰：逢龙，今安庆城之集贤关。夹石，即桐城北峡关也。◎谢鍾英曰：逢龙当与夹石相近。夹石，今桐城县北四十七里北峡关。◎互见本志《蒋济传》、《吴志·吕蒙传》、《朱桓传》。</span>
与战破之，还屯舒。权遣数万人乘船屯舒口，
<span class="c1">◎胡三省曰：舒在吴、魏境上，弃而不耕，去舒口甚近。◎《方舆纪要》卷二十六：舒城今庐州府舒城县治，汉为庐江郡治，三国时废为境上地。舒口即巢湖口也。◎谢鍾英曰：当即今巴洋河入巢湖之口。</span>
分兵救兰，闻霸军在舒，遁还。霸夜追之，比明，行百余里，邀贼前后击之。贼窘急，不得上船，赴水者甚众。由是贼不得救兰，辽遂破之。霸从讨孙权于濡须口，与张辽为前锋，行遇霖雨，大军先及，水遂长，贼船稍进，
<span class="c1">◎官本《考证》云：《太平御览》 “先及”作“先反”，“稍进”作“稍近”。</span>
将士皆不安。辽欲去，霸止之曰：“公明于利钝，宁肯捐吾等邪？”明日果有令。辽至，以语太祖。太祖善之，拜扬威将军，
<span class="c1">◎“拜”下当有“霸”字。◎洪饴孙曰：扬威将军，一人，第四品。</span>
假节。后权乞降，太祖还，留霸与夏侯惇等屯居巢。

2. <span id="卷十八·魏书十八·二李臧文吕许典二庞阎传第十八-臧霸-2"></span>
文帝即王位，迁镇东将军，进爵武安乡侯，都督青州诸军事。
<span class="c1">霸列名劝进，见《上尊号奏》。</span>
及践阼，进封开阳侯，徙封良成侯。与曹休讨吴贼，破吕范于洞浦，
<span class="c1">◎胡三省曰：洞口浦在历阳江边。◎《一统志》：今安徽和州西南临江。</span>
征为执金吾，位特进。每有军事，帝常咨访焉。
<span class="c1">◎《魏略》曰：霸一名奴寇。孙观名婴子。吴敦名黯奴。尹礼名卢儿。建安二十四年，霸遣别军在洛。会太祖崩，霸所部及青州兵以为天下将乱，皆鸣鼓擅去。文帝即位，以曹休都督青、徐，霸谓休曰：
<span class="c2">毛本“谓”作“为”误。</span>
“国家未肯听霸耳！
<span class="c2">汉、魏皆称天子为国家，范《书·冯异传》“臣今亦愿国家无忘河北之难”。</span>
若假霸步骑万人，必能横行江表。”休言之于帝，帝疑霸军前擅去，今意壮乃尔。遂东巡，因霸来朝而夺其兵。
<span class="c2">霸本亡命之徒，魏武已死，无所顾忌，因而生心，魏文亟夺其兵，非无故也。</span>
</span>
明帝即位，增邑五百，并前三千五百户。薨，谥曰威侯。
<span class="c1">正始四年，霸从祀太祖庙庭。</span>
子艾嗣。
<span class="c1">◎《魏书》曰：艾少以才理称，为黄门郎，历位郡守。</span>
艾官至青州刺史、少府。艾薨，谥曰恭侯。子权嗣。霸前后有功，封子三人列侯，赐一人爵关内侯。
<span class="c1">霸一子舜，字太伯，晋散骑常侍，见《武帝百官名》。
<span class="c2">◎沈家本曰：此书隋、唐志不著录。</span>
此《百官名》，不知谁所撰也，皆有题目，称舜“才颖条暢，识赞时宜”也。</span>
而孙观亦至青州刺史，假节，从太祖讨孙权，战被创，薨。子毓嗣，亦至青州刺史。
<span class="c1">◎《魏书》曰：孙观字仲台，泰山人。与臧霸俱起，讨黄巾，拜骑都尉。太祖破吕布，使霸招观兄弟，皆厚遇之。与霸俱战伐，观常为先登，征定青、徐群贼，功次于霸，封吕都亭侯。
<span class="c2">◎赵一清曰：吕都，《前汉书·地理志》属济阴郡，后汉省。今以封孙观，盖县废而城存耳。</span>
康亦以功封列侯。与太祖会南皮，遣子弟入居邺，拜观偏将军，迁青州刺史。从征孙权于濡须口，假节。攻权，为流矢所中，伤左足，力战不顾，太祖劳之曰：“将军被创深重，而猛气益奋，不当为国爱身乎？”转振威将军，创甚，遂卒。</span>

## 文聘

1. <span id="卷十八·魏书十八·二李臧文吕许典二庞阎传第十八-文聘-1"></span>
文聘字仲业，南阳宛人也，
<span class="c1">◎《郡国志》：荆州南阳郡宛。◎《一统志》：今河南南阳府南阳县治。</span>
为刘表大将，使御北方。表死，其子琮立。太祖征荆州，琮举州降，呼聘欲与俱，聘曰：“聘不能全州，当待罪而已。”太祖济汉，
<span class="c1">◎胡三省曰：○汉即沔也。○《汉书·地理志》注曰：东汉水受氐道水，一名沔，过江夏，谓之夏水，入江。如淳曰：“汉中人谓汉水为沔水。”师古曰：“汉上曰沔。”○祝穆曰：天下之大川以汉名者二，班固谓之东汉、西汉，而黎州之汉水源于飞越岭者，不与焉。固之所谓东汉，则《禹贡》之漾汉，其源出于今兴元之西县嶓冢山，迳洋、金、房、均、襄、郢，复至汉阳入江者是也。西汉则苏代所谓“汉中之甲，轻舟出于巴，乘夏水下汉，四日而至五渚”者，其源出于西和州徼外，径階、沔州，与嘉陵水会，俗谓之西汉。又径大安军、利、剑、阆、果、合，与涪水会，至渝州入江。</span>
聘乃诣太祖，太祖问曰：“来何迟邪？”聘曰：“先日不能辅弼刘荆州以奉国家，荆州虽没，常愿据守汉川，
<span class="c1">汉川，见《刘表传》。</span>
保全土境，生不负于孤弱，死无愧于地下，而计不得已，以至于此。实怀悲惭，无颜早见耳。”遂欷歔流涕。太祖为之怆然曰：“仲业，卿真忠臣也。”厚礼待之。授聘兵，使与曹纯追讨刘备于长阪。
<span class="c1">◎《水经·沔水注》：曹太祖之追刘备于当阳也，张飞按矛于长坂，备得与数骑斜趋汉津，遂济夏口是也。◎《荆州记》曰：当阳县有栎林长坂。◎《舆地纪胜》：在当阳县东北。◎《方舆纪要》：今荆门州西北。</span>
太祖先定荆州，江夏与吴接，民心不安，乃以聘为江夏太守，
<span class="c1">◎江夏郡，见《武纪》建安十三年。◎赵一清曰：吴魏并立江夏郡。吴江夏郡治沙羡，孙权以程普领太守。魏以文聘为太守，屯石阳。◎吴增僅曰：建安中，刘表以黄祖为江夏太守，屯沙羡。〖《吴志·孙策传》。〗魏武平荆州，以文聘为江夏太守，屯石阳。嘉平中，王基自城上昶，徙江夏郡治之。终魏之世，郡治皆在上昶也。洪《志》据《元和志》云曹魏郡治安陆，盖上昶为安陆县地，统言之也。◎谢鍾英曰：○《先主传》建安十三年，与曹公战于赤壁，曹公引归，先主表刘琦为荆州刺史。○其时江夏全境俱为琦有，迨琦既没，吴遂略取江夏诸县以通道江陵，于是程普为江夏太守。及孙皎代程普督夏口，赐沙羡、云社、南新市、竟陵为奉邑，见《皎传》。吴之全有江夏断在此时。其后沔北地渐入魏。嘉禾五年，遣将军周峻等击江夏、新市、安陆、石阳，见《陆逊传》。诸葛亮曰“其智力不侔，故限江自保，权之不能越江，犹魏贼之不能渡汉”，可知沔北之安陆、新市、云社、竟陵于黄武中皆入魏也。◎王先谦曰：江夏郡，魏、吴分立，竟陵、云社、南新市、安陆四县地在沔北。建安中属吴，黄武时皆属魏。◎弼按：《夏侯尚传》“荆州残荒，外接蛮夷，而与吴阻汉水为境”，谢氏谓魏江夏郡境北界义阳、汝南，东界弋阳隙地，西及南皆阻汉水接吴，此实魏江夏郡之辖境也。</span>
使典北兵，委以边事，赐爵关内侯。
<span class="c1">◎孙盛曰：资父事君，忠孝道一。臧霸少有孝烈之称，文聘著垂泣之诚，是以魏武一面，委之以二方之任，岂直壮武见知于仓卒之间哉！</span>
与乐进讨关羽于寻口，
<span class="c1">◎《方舆纪要》卷七十六：浔水城在蕲州东，《浔阳记》谓之兰池城，古浔阳也。寻口，浔水入江之口，即九江口也。今江西九江府德化县浔阳城。盖六朝时改置，非汉魏之旧。◎谢鍾英曰：○《乐进传》：从平荆州，留屯襄阳，击关羽、苏非等，皆走之。○文聘讨关羽当即此时。聘屯江夏石阳，兵势西向。寻口当在安陆府西南，汉水东西，非蕲春郡寻阳县寻水入江之口也。</span>
有功，进封延寿亭侯，加讨逆将军。
<span class="c1">◎洪饴孙曰：讨逆将军，一人，第五品。</span>
又攻羽辎重于汉津，烧其船于荆城。
<span class="c1">◎《水经注》：沔水自荆城东南流。◎《舆地纪胜》：荆城在长寿县南七十里，滨汉江。◎《一统志》：今鍾祥县南。</span>
文帝践阼，进爵长安乡侯，假节。与夏侯尚围江陵，使聘别屯沔口，
<span class="c1">沔口即夏口，见《武纪》建安十三年。</span>
止石梵，
<span class="c1">◎谢鍾英曰：石梵当在今天门县东南、汉水北，其地去襄阳几七百里，吴石城即此。◎弼按：○据《水经注》、《元和郡县志》、《通鉴地理通释》所云，石城实不在此。兹分录于下。○《水经·沔水注》：沔水又南迳石城西，城因山为固，晋太傅羊祜镇荆州立。○《元和郡县志》云：长寿县城本古之石城，背山临汉水，吴于此置牙门戍城，羊祜镇荆州亦置戍焉。○《通鉴地理通释》云：郢州子城三面墉基皆天造，正西绝壁，下临汉江，石城之名本此。○《一统志》：石城在今湖北安陆府鍾祥县治。○是石城为今安陆府鍾祥县治，不如谢说之在今天门县东南也。◎王先谦曰：○《晋书·羊祜传》：吴石城守去襄阳七百余里。○案：今安陆府去襄阳仅三百里，则吴石城非《水经注》之石城也。◎弼按：○《水经注疏要删》云：今安陆去襄阳不及四百里，疑《羊祜传》之石城不在安陆。○又云：非也，《羊祜传》“七百”字误也。</span>
自当一队，御贼有功，迁后将军，封新野侯。孙权以五万众自围聘于石阳，甚急，聘坚守不动，
<span class="c1">◎事见《明纪》卷首黄初七年。◎《晋志》：江夏郡安陆、曲陵。◎沈《志》：江夏有曲陵县，本名石阳，吴立。《晋起居注》：“太康元年改江夏石阳曰曲陵。”宋明帝泰始六年并安陆。◎《通鉴》胡注于魏文帝黄初七年引祝穆说，指沔阳为石阳，余已辨正。又于魏明帝青龙元年注引沈《志》云：江夏郡曲陵，本名石阳。◎《一统志》：曲陵故城，在湖北德安府应城县东南。◎曲陵即石阳，是石阳亦即在今应城县东南也。◎《通鉴地理通释》卷十一云：石阳故城，在黄陂县西二十三里。吴征江夏围石阳，不克而还，即此。刘表为荆州刺史，以此地当江、汉之口，惧吴侵轶，使黄祖于此筑城镇遏，因名黄城镇。◎《方舆纪要》卷七十六：石阳城在黄陂县西二十二里，亦名石梵，与沔口相近。◎弼按：顾祖禹说本于王应麟，然皆不如沈《志》之有据。石阳与石梵决为两地，上文言“别屯沔口，止石梵”，则石梵必与沔口相近。即云“别屯沔口”，则常屯石阳可知。别屯者，军事临时调遣也。石阳为江夏郡治，故孙权以重兵围之。顾氏谓石梵与沔口相近，诚然；谓石阳亦名石梵，则误矣。</span>
权住二十余日乃解去。聘追击破之。
<span class="c1">◎《魏略》曰：孙权尝自将数万众卒至。时大雨，城栅崩坏，人民散在田野，未及补治。聘闻权到，不知所施，乃思惟莫若潜默可以疑之。乃敕城中人使不得见，又自卧舍中不起。权果疑之，语其部党曰：“北方以此人忠臣也，故委之以此郡，今我至而不动，此不有密图，必当有外救。”遂不敢攻而去。◎《魏略》此语，与本传反。</span>
增邑五百户，并前千九百户。

2. <span id="卷十八·魏书十八·二李臧文吕许典二庞阎传第十八-文聘-2"></span>
聘在江夏数十年，有威恩，名震敌国，贼不敢侵。分聘户邑封聘子岱为列侯，又赐聘从子厚爵关内侯。聘薨，谥曰壮侯。
<span class="c1">正始四年，聘从祀太祖庙庭。</span>
岱又先亡，聘养子休嗣。卒，子武嗣。

3. <span id="卷十八·魏书十八·二李臧文吕许典二庞阎传第十八-文聘-3"></span>
嘉平中，谯郡桓禺为江夏太守，清俭有威惠，名亚于聘。

## 吕虔

1. <span id="卷十八·魏书十八·二李臧文吕许典二庞阎传第十八-吕虔-1"></span>
吕虔字子恪，任城人也。
<span class="c1">◎任城，见《武纪》初平三年。赵一清引《长沙耆旧传》文度祈晴事，误作吕虔，补注于此。◎弼按：《长沙耆旧传》之文度〖《类聚》、《初学记》作“文虔”，《御览》作“文度”。〗与兖州任城之吕虔无涉，赵氏误引，今不录。</span>
太祖在兖州，闻虔有胆策，以为从事，将家兵守湖陆。
<span class="c1">◎《郡国志》：兖州山阳郡湖陆。◎《一统志》：湖陆故城，今山东济宁州鱼台县东南六十里。</span>
襄陵校尉杜松部民炅毋等作乱，
<span class="c1">◎毛本“部”作“步”误。宋本、吴本、毛本“毋”作“母”，下同。◎赵一清曰：“襄陵”字误，当作“襄贲”。两汉志东海郡襄贲县。贲音肥。时昌豨作乱于东海，故炅母得与豨通。若河东之襄陵，与陈留襄邑之亦名襄陵，皆去东海甚远，“陵”字为误无疑。◎《一统志》：襄贲故城，今山东沂州府兰山县西南百二十里。</span>
与昌豨通。太祖以虔代松。虔到，招诱炅母渠率及同恶数十人，赐酒食。简壮士伏其侧，虔察炅母等皆醉，使伏兵尽格杀之。抚其余众，群贼乃平。太祖以虔领泰山太守。郡接山海，世乱，闻民人多藏窜。
<span class="c1">“世乱，闻民人”疑作“民人闻世乱”。</span>
袁绍所置中郎将郭祖、
<span class="c1">◎王昶《金石萃编》云：《上尊号奏》“屯骑校尉都亭侯臣祖”，疑即郭祖。
<span class="c2">郭祖为海贼，见《何夔传》。</span>
</span>
公孙犊等数十辈保山为寇，百姓苦之。虔将家兵到郡，
<span class="c1">◎顾炎武曰：○古之为将者，必有素豫之卒。○《春秋传》：冉求以武城人三百为己徒卒。○《后汉书·朱儁传》：令过本郡，简募家兵。张燕寇河内，儁以家兵击却之。</span>
开恩信，祖等党属皆降服，诸山中亡匿者尽出安土业。简其强者补战士，泰山由是遂有精兵，冠名州郡。济南黄巾徐和等，所在劫长吏，攻城邑。虔引兵与夏侯渊会击之，前后数十战，斩首获生数千人。太祖使督青州诸郡兵以讨东莱群贼李条等，有功。太祖令曰：“夫有其志，必成其事，盖烈士之所徇也。卿在郡以来，禽奸讨暴，百姓获安，躬蹈矢石，所征辄克。昔寇恂立名于汝、颍，耿弇建策于青、兖，古今一也。”举茂才，加骑都尉，典郡如故。虔在泰山十数年，甚有威惠。
<span class="c1">文聘在江夏数十年，杜畿在河东十六年，张既临雍、凉二州十余年，梁习在并州、冀州二十余年，吕虔在泰山十数年，皆久于其任，当时信任刺史、郡守如此。</span>
文帝即王位，加裨将军，封益寿亭侯，迁徐州刺史，加威虏将军。请琅邪王祥为别驾，民事一以委之，世多其能任贤。
<span class="c1">◎孙盛《杂语》曰：祥字休徵。性至孝，后母苛虐，
<span class="c2">◎《世说》卷一注引《祥世家》曰：祥父融，娶高平薛氏，生祥。继室庐江朱氏，生览。</span>
每欲危害祥，祥色养无怠。盛寒之月，后母曰：“吾思食生鱼。”祥脱衣，将剖冰求之，有少，坚冰解，
<span class="c2">◎宋本“有少”下多“顷”字。◎弼按：或作“有顷”，或作“少顷”，皆可通。◎《寰宇记》卷一百二十五：鱼池在舒州望江县西南二十里。◎《晋书·王祥传》：汉末遭乱，扶母攜弟览避地庐江，隐居三十余年。◎按：继母为庐江人，又避地于此，故鱼池在舒州望江也。</span>
下有鱼跃出，因奉以供，时人以为孝感之所致也。供养三十余年，母终乃仕，
<span class="c2">◎《晋书·祥传》：继母朱氏不慈，数谮之，由是失爱于父。每使扫除牛下，祥愈恭谨。父母有疾，衣不解带，汤药必亲尝。母常欲生鱼，时天寒冰冻，祥解衣将剖冰求之，冰忽自解，双鲤跃出，持之而归。母又思黄雀灸，复有黄雀数十飞入其幕，复以供母。乡里惊叹，以为孝感所致焉。有丹柰结实，母命守之，每风雨，祥辄抱树而泣。其笃孝纯至如此。◎《世说》卷一云：王祥事后母朱夫人甚谨。家有一李树，结子殊好，母恒使守之。时风雨忽至，祥抱树而泣。祥尝在别床眠，母自往暗斫之，值祥私起，空斫得被，即还，知母憾之不已，因跪前请死，母于是感悟，爱之如己子。◎《晋阳秋》、萧广济《孝子传》所记祥事与此略同，见《世说》卷一注。</span>
以淳诚贞粹见重于时。◎王隐《晋书》曰：祥始出仕，年过五十矣，
<span class="c2">◎《世说》注引虞预《晋书》云：祥以后母故，陵迟不仕。年向六十，刺史吕虔檄为别驾，时人歌之曰：“海沂之康，实赖王祥；邦国不空，别驾之功。”</span>
稍迁至司隶校尉。高贵乡公入学，以祥为三老，迁司空、太尉。司马文王初为晋王，司空荀顗要祥尽敬，祥不从。语在《二少帝纪》。
<span class="c2">◎宋本“二”作“三”。互见《晋书·祥传》及本志《三少帝纪》咸熙元年注引《汉晋春秋》。◎林国赞曰：末句是裴氏语，云《少帝纪》，即指本志齐王芳等纪。惟《鲍勋传》注引《魏书》称“语在《绍传》”、“语在《武纪》”，《崔琰传》注引《魏略》亦称“语在《绍传》”。而本志《武纪》、《绍传》无此语，此皆《魏书》、《魏略》语，非裴语。《吴范传》注引《会稽典录》称“语在《妃嫔传》”，亦同此例。</span>
晋武践阼，拜祥为太保，封雎陵公。泰始四年，年八十九薨。祥弟览，字玄通，光禄大夫。
<span class="c2">◎《晋书·王览传》：母朱遇祥无道。览年数岁，见祥被楚挞，辄涕泣抱持。至于成童，每谏其母，其母少止凶虐。朱屡以非理使祥，览辄与祥俱。又虐使祥妻，览妻亦趋而共之。朱患之，乃止。祥丧父之后，渐有时誉。朱深疾之，密使酖祥。览知之，径起取酒。祥疑其有毒，争而不与，朱遽夺反之。自后朱赐祥馔，览辄先尝。朱惧览致毙，遂止。览孝友恭恪，名亚于祥。初，吕虔有佩刀，工相之，以为必登三公，可服此刀。虔谓祥曰：“苟非其人，刀或为害。卿有公辅之量，故以相与。”祥固辞，强之乃受。祥临毙，以刀授览，曰：“汝后必兴，足称此刀。”览后奕世多贤才，兴于江左矣。</span>
◎《晋诸公赞》称览率素有至行。览子孙繁衍，颇有贤才相继，
<span class="c2">宋、元本“继”作“系”。</span>
奕世之盛，古今少比焉。</span>
讨利城叛贼，
<span class="c1">利城，见《武纪》建安三年，又见《文纪》黄初六年。</span>
斩获有功。
<span class="c1">◎《史通·暗惑篇》曰：○《新晋书·王祥传》曰：祥汉末遭乱，扶母携弟览避地庐江，隐居三十余年，不应州郡之命。母终，徐州刺史吕虔檄为别驾，年垂耳顺，览劝之，乃应召。于时寇贼充斥，祥率励兵士，频讨破之，时人歌曰：“海沂之康，实赖王祥。”年八十五，泰始五年薨。○难曰：祥为徐州别驾，寇盗充斥，固是汉建安中徐州未清时耳。有魏受命凡四十五年，上去徐州寇贼充斥，下至晋泰始五年，当六十年已上矣。祥于建安中年垂耳顺，更加六十载，至晋泰始五年薨，则当年一百二十岁矣。而史云 “年八十五薨”者，何也？如必以终时实年八十五，则为徐州别驾止可年二十五六矣。又云其未从官已前隐居三十余载者，但其初被檄时止年二十五六，自此而往，安得复有三十余年乎？必谓祥为别驾在建安后，则徐州清晏，何得云于时寇贼充斥，祥率励兵士频讨破之乎？求其前后，无一符会也。◎弼按：《晋书·祥传》所云祥讨徐州寇盗，当即为徐州别驾讨利城叛贼之事，事在黄初六年，〖见《文纪》。〗非建安时事。孙盛言其养母三十余年，王隐言其年过五十始仕，要非无稽之言。《新晋书》本出官撰，未及详稽年月，又或过甚其辞，遂云“年垂耳顺”，以启子元之疑，
<span class="c2">刘知几字子玄，此彼清讳。</span>
駮难无可逃遁，然其指讨徐州叛贼为建安时事，确为错误耳。且黄初以来，淮、徐之间频年用兵，又安得云建安后徐州清晏乎？子元骋其笔锋，亦不免失辞也。</span>
明帝即位，徙封万年亭侯，增邑二百，并前六百户。虔薨，子翻嗣。翻薨，子桂嗣。

## 许褚

1. <span id="卷十八·魏书十八·二李臧文吕许典二庞阎传第十八-许褚-1"></span>
许褚字仲康，谯国谯人也。
<span class="c1">◎谯，见《武纪》卷首。◎洪亮吉曰：○《晋志》：谯郡，魏武分沛郡置。○《元和志》、《寰宇记》皆云：黄初元年置。○沈《志》引何承天《志》：明帝始分立。○今考沈《志》引王粲诗“既入谯郡界”，粲亡在建安中，则诸说非也。◎弼按：○《沛穆王林传》：建安二十二年徙封谯。○是谯置郡在建安十八年魏国既建以后，立国在建安二十二年也。</span>
长八尺余，腰大十围，
<span class="c1">◎《庄子·人间世篇》：絜之百围。◎《释文》引李注：径尺为围。◎又云：三围四围。◎《释文》引崔注：围，环八尺为一围。◎《韵会》云：五寸曰围，一抱曰围。◎《吴越春秋》：伍子胥身长一丈，腰十围。◎范《书·虞延传》：延长八尺六寸，要带十围。◎按古今之释“围”者，有八尺至五寸之差，即同为陆氏《释文》所引，亦有八尺、径尺之异，未知孰是。虽古尺小于今尺，亦不能相悬如是之甚也。</span>
容貌雄毅，勇力绝人。汉末，聚少年及宗族数千家，共坚壁以御寇。时汝南葛陂贼万余人攻褚壁，
<span class="c1">◎《郡国志》：豫州汝南郡鲖阳，侯国。◎刘昭注引《皇览》曰：县有葛陂乡。◎《一统志》：鲖阳故城，今河南汝宁府新蔡县东北七十里。葛陂在新蔡县北，项城县南。◎谢鍾英曰：按《水经注》，当在新蔡东北。</span>
褚众少不敌，力战疲极。兵矢尽，乃令壁中男女，聚治石如杅斗者
<span class="c1">◎毛本“杅”作“秆”误，杅，音于，饮水器。◎《荀子·君道篇》：盘圆而水圆，杅方而水方。</span>
置四隅。褚飞石掷之，所值皆摧碎。贼不敢进。粮乏，伪与贼和，以牛与贼易食，贼来取牛，牛辄奔还。褚乃出陈前，一手逆曳牛尾，行百余步。贼众惊，遂不敢取牛而走。由是淮、汝、陈、梁间，闻皆畏惮之。

2. <span id="卷十八·魏书十八·二李臧文吕许典二庞阎传第十八-许褚-2"></span>
太祖徇淮、汝，褚以众归太祖。太祖见而壮之曰：“此吾樊哙也。”
<span class="c1">宋本、元本“吾”作“君”。</span>
即日拜都尉，引入宿卫。诸从褚侠客，皆以为虎士。从征张绣，先登，斩首万计，
<span class="c1">◎陈景云曰：褚虽勇，安能手斩万级？或“百级”之讹。◎朱邦衡曰：蒙“从征”之文，言是役斩首万计，皆褚等先登陷阵之功也。</span>
迁校尉。从讨袁绍于官渡。时常从士徐他等
<span class="c1">◎胡三省曰：常从士，常随从在左右者也。</span>
谋为逆，以褚常侍左右，惮之不敢发。伺褚休下日，他等怀刀入。
<span class="c1">一本校改“刀”作“刃”。</span>
褚至下舍心动，即还侍。他等不知，入帐见褚，大惊愕。他色变，褚觉之，即击杀他等。太祖益亲信之，出入同行，不离左右。从围邺，力战有功，赐爵关内侯。从讨韩遂、马超于潼关。
<span class="c1">潼关，见《武纪》建安十六年。</span>
太祖将北渡，临济河，先渡兵，独与褚及虎士百余人留南岸断后。超将步骑万余人来奔太祖军，矢下如雨。褚白太祖，贼来多，今兵渡已尽，
<span class="c1">冯本“以”作“已”。</span>
宜去，乃扶太祖上船。贼战急，军争济船，船重欲没。
<span class="c1">宋本无下“船”字，冯本空一字。</span>
褚斩攀船者，左手举马鞍蔽太祖。船工为流矢所中死，褚右手并泝船，
<span class="c1">《御览》“泝”作“棹”。《通鉴》作“右手刺船”。</span>
仅乃得渡。是日，微褚几危。
<span class="c1">《御览》“是日”作“太祖曰”。</span>
其后太祖与遂、超等单马会语，
<span class="c1">◎《武纪》建安十六年仅言曹公与韩遂语，《魏书》所云亦然。◎《通鉴考异》云：按，时超不与遂同在彼，故疑此说妄也。◎弼按：遂、超若同时会语，则贾诩离之之计不得而施矣。《考异》说是。又按本志《张既传》注引《魏略》亦云“魏武与约交马语”，〖韩遂字文约，亦曰韩约。〗不言与超语也。</span>
左右皆不得从，唯将褚。超负其力，阴欲前突太祖，素闻褚勇，疑从骑是褚。乃问太祖曰：“公有虎侯者安在？”太祖顾指褚，褚瞋目盼之。
<span class="c1">何焯校改“盻”作“眄”。</span>
超不敢动，乃各罢。后数日会战，大破超等，褚身斩首级，迁武卫中郎将。
<span class="c1">◎《宋百官志》：武卫将军，无员。初，魏王始置武卫中郎将，文帝践阼，改为卫将军，主禁旅。◎洪饴孙曰：武卫中郎将，一人，比二千石，第四品，主宿卫，后罢。</span>
武卫之号，自此始也。军中以褚力如虎而痴，故号曰虎痴；是以超问虎侯，
<span class="c1">《武纪》“乃纵虎骑夹击”，当为褚所将之虎士。或遂、超各别单马会语，与超语时虑超之勇，而以褚随耳。</span>
至今天下称焉，皆谓其姓名也。

3. <span id="卷十八·魏书十八·二李臧文吕许典二庞阎传第十八-许褚-3"></span>
褚性谨慎奉法，质重少言。曹仁自荆州来朝谒，太祖未出，入与褚相见于殿外。仁呼褚入便坐语，褚曰：“王将出。”便还入殿，仁意恨之。或以责褚曰：“征南宗室重臣，
<span class="c1">《曹仁传》以仁行征南将军，留屯江陵，当在建安十四、五年，安得便称宗室？此为承祚之微瑕。</span>
降意呼君，君何故辞？”褚曰：“彼虽亲重，外藩也。褚备内臣，众谈足矣，入室何私乎？”太祖闻，愈爱待之，迁中坚将军。太祖崩，褚号泣欧血。文帝践阼，进封万岁亭侯，迁武卫将军，都督中军宿卫禁兵，甚亲近焉。
<span class="c1">《上尊号奏》作“武卫将军安昌亭侯臣褚”。</span>
初，褚所将为虎士者从征伐，太祖以为皆壮士也，同日拜为将，其后以功为将军封侯者数十人，都尉、校尉百余人，皆剑客也。明帝即位，进牟乡侯，
<span class="c1">“进”下当有“封”字。</span>
邑七百户，赐子爵一人关内侯。褚薨，谥曰壮侯。子仪嗣。褚兄定，亦以军功封为振威将军，
<span class="c1">将军非国邑，不当言封。此“封”字或即上文所脱。</span>
都督徼道虎贲。太和中，帝思褚忠孝，下诏褒赞，复赐褚子孙二人爵关内侯。仪为钟会所杀。
<span class="c1">◎《钟会传》：先命牙门将许仪在前治道，会在后行，而桥穿，马足陷，于是斩仪。</span>
泰始初，子综嗣。

## 典韦

1. <span id="卷十八·魏书十八·二李臧文吕许典二庞阎传第十八-典韦-1"></span>
典韦，陈留己吾人也。
<span class="c1">◎己吾，见《武纪》卷首，即魏武始起兵之地也。◎王先谦曰：后汉割宁陵、襄邑二县地置己吾。</span>
形貌魁梧，旅力过人，有志节任侠。襄邑刘氏与睢阳李永为雠，
<span class="c1">襄邑，见《武纪》初平四年。雎阳，见《武纪》卷首。《御览》“永”作“礼”。</span>
韦为报之。永故富春长，
<span class="c1">◎《郡国志》：扬州吴郡富春。◎《一统志》：富春故城，今浙江杭州府富阳县治西北隅。</span>
备卫甚谨。韦乘车载鸡酒，伪为候者，门开，怀匕首入杀永，并杀其妻，徐出，取车上刀戟，步出。
<span class="c1">《御览》“出”作“去”。</span>
永居近巿，一巿尽骇。追者数百，莫敢近。行四五里，遇其伴，转战得脱。由是为豪杰所识。初平中，张邈举义兵，韦为士，属司马赵宠。牙门旗长大，人莫能胜，韦一手建之，宠异其才力。后属夏侯惇，数斩首有功，拜司马。太祖讨吕布于濮阳。布有别屯在濮阳西四五十里，太祖夜袭，比明破之。未及还，会布救兵至，三面掉战。时布身自搏战，自旦至日昳
<span class="c1">◎胡三省曰：昳，徙结反，日昃也。</span>
数十合，相持急。太祖募陷阵，韦先占，将应募者数千人，
<span class="c1">《御览》“千”作“十”。</span>
皆重衣两铠，弃楯，但持长矛撩战。
<span class="c1">宋本“战”作“戟”。</span>
时西面又急，韦进当之，贼弓弩乱发，矢至如雨，韦不视，谓等人曰：
<span class="c1">◎胡三省曰：等人者，立等以募人。及等者谓之等人。或曰，等人者，一等应募之人也。</span>
“虏来十步，乃白之。”等人曰：“十步矣。”又曰： “五步乃白。”等人惧，疾言“虏至矣”！韦手持十余戟，大呼起，所抵无不应手倒者。布众退。会日暮，太祖乃得引去。拜韦都尉，引置左右，将亲兵数百人，常绕大帐。韦既壮武，其所将皆选卒，每战斗，常先登陷阵。迁为校尉。
<span class="c1">◎钱大昭曰：《三少帝纪》作“武猛校尉”。◎弼按：○《齐王纪》：正始四年，以武猛校尉典韦从祀太祖庙庭。</span>
性忠至谨重，常昼立侍终日，夜宿帐左右，稀归私寝。好酒食，饮啖兼人，每赐食于前，大饮长歠，
<span class="c1">◎歠，音啜，昌悦切。◎《说文》：饮也。</span>
左右相属，数人益乃供，太祖壮之。韦好持大双戟与长刀等，军中为之语曰：“帐下壮士有典君，提一双戟八十斤。”

2. <span id="卷十八·魏书十八·二李臧文吕许典二庞阎传第十八-典韦-2"></span>
太祖征荆州，至宛，
<span class="c1">南阳郡治宛，见《武纪》卷首。</span>
张绣迎降。太祖甚悦，延绣及其将帅，置酒高会。太祖行酒，韦持大斧立后，刃径尺，太祖所至之前，韦辄举斧目之。竟酒，绣及其将帅莫敢仰视。后十余日，绣反，袭太祖营，太祖出战不利，轻骑引去。韦战于门中，贼不得入。兵遂散从他门并入。时韦校尚有十余人，皆殊死战，无不一当十。贼前后至稍多，韦以长戟左右击之，一叉入，辄十余矛摧。
<span class="c1">《御览》“矛”作“ ”，即矛也。</span>
左右死伤者略尽。韦被数十创，短兵接战，贼前搏之。韦双挟两贼击杀之，余贼不敢前。韦复前突贼，杀数人，创重发，瞋目大骂而死。贼乃敢前，取其头，传观之，覆军就视其躯。太祖退住舞阴，
<span class="c1">舞阴，见《武纪》建安二年。</span>
闻韦死，为流涕，募间取其丧，亲自临哭之，遣归葬襄邑，
<span class="c1">己吾本由襄邑而分，此时并于襄邑，故传文如此。</span>
拜子满为郎中。车驾每过，常祠以中牢。太祖思韦，拜满为司马，引自近。文帝即王位，以满为都尉，赐爵关内侯。
<span class="c1">◎潘眉曰：韦同时诸将，如张辽封晋阳侯，谥曰刚；乐进广昌亭侯，谥曰威；张郃鄚侯，谥曰壮；徐晃阳平侯，谥曰壮；李典都亭侯，谥曰愍；李通都亭侯，谥曰刚；臧霸良成侯，谥曰威；文聘新野侯，谥曰壮；许褚牟乡侯，谥曰壮；庞德关门亭侯，谥曰壮。典韦雄武壮烈，不在辽、褚下，乃生不封侯，没无追谥，非史传遗漏，则魏朝酬庸之典为未副焉。</span>

## 庞悳

1. <span id="卷十八·魏书十八·二李臧文吕许典二庞阎传第十八-庞悳-1"></span>
庞悳字令明，南安狟道人也。
<span class="c1">◎狟道，班《志》、《郡国志》均作“豲道”。班《志》属天水郡，《郡国志》属凉州汉阳郡。◎《秦川记》曰：汉灵帝中平五年，析汉阳置南安郡，豲道为南安郡治。◎《水经注》：渭水东迳豲道故城南。◎《一统志》：豲道故城，今甘肃巩昌府陇西县东北渭水北。◎互见《武纪》建安十九年。</span>
<span class="c1">狟，音桓。
<span class="c2">◎应劭曰：豲，戎邑也，音完。</span>
</span>
少为郡吏州从事。初平中，从马腾击反羌叛氐，数有功，稍迁至校尉。建安中，太祖讨袁谭、尚于黎阳，谭遣郭援、高幹等略取河东，太祖使钟繇率关中诸将讨之。悳随腾子超拒援、幹于平阳，
<span class="c1">平阳，见《武纪》卷首。</span>
悳为军锋，进攻援、幹，大破之，亲斩悳首。
<span class="c1">◎《魏略》曰：德手斩一级，不知是援。战罢之后，众人皆言援死而不得其首。援，钟繇之甥。悳晚后于鞬中出一头，
<span class="c2">◎鞬，毛本作“ ”误。鞬，居言切。◎《说文》：所以戢弓矢也。◎《左传·僖公二十三年》：右属櫜鞬。◎杜注：鞬，以受弓也。</span>
繇见之而哭。
<span class="c2">冯本“见”作“视”。</span>
悳谢繇，繇曰：“援虽我甥，乃国贼也。卿何谢之？”
<span class="c2">《通鉴》作“卿何谢之有”。</span>
</span>
拜中郎将，封都亭侯。后张白骑叛于弘农，
<span class="c1">张白骑，见《张燕传》注引《典略》。</span>
悳复随腾征之，破白骑于两殽间。
<span class="c1">◎《方舆纪要》卷四十八：张白坞在河南宜阳县西北，后汉末张白骑据此，曹公使庞德破之。</span>
每战，常陷阵却敌，勇冠腾军。后腾征为卫尉，悳留属超。太祖破超于渭南，
<span class="c1">◎《御览》卷八百九十七：○傅玄《乘舆马赋》曰：马超破苏氏坞，坞中有骏马百余匹，自超以下，俱争取肥好者。将军庞悳独取一騧马，形观既丑，众笑之。其后从马超战于渭南，逸足电发，追不可逮，众乃服。</span>
悳随超亡入汉阳，保冀城。
<span class="c1">汉阳郡治冀，见《武纪》建安十八年。</span>
后复随超奔汉中，从张鲁。太祖定汉中，悳随众降。太祖素闻其骁勇，拜立义将军，
<span class="c1">◎胡三省曰：操以庞德自汉中来归，故进号立义将军。</span>
封关门亭侯，邑三百户。

2. <span id="卷十八·魏书十八·二李臧文吕许典二庞阎传第十八-庞悳-2"></span>
侯音、卫开等以宛叛，悳将所领与曹仁共攻拔宛，斩音、开，
<span class="c1">事见《武纪》建安二十四年。</span>
遂南屯樊，讨关羽。樊下诸将以悳兄在汉中，颇疑之。
<span class="c1">◎《魏略》曰：其从兄名柔，
<span class="c2">其，宋本作“德”。</span>
时在蜀。</span>
悳常曰：“我受国恩，义在效死。我欲身自击羽。今年我不杀羽，羽当杀我。”后亲与羽交战，射羽中额。
<span class="c1">◎韩菼云：庞悳尽节曹氏，诚为侠烈，但少依马腾，腾族于曹，而悳为曹用，且超与悳兄俱在蜀，而反与蜀弃好即仇，未为合宜。</span>
时悳常乘白马，羽军谓之白马将军，皆惮之。仁使悳屯樊北十里，会天霖雨十余日，汉水暴溢，樊下平地五六丈，悳与诸将避水上堤。羽乘船攻之，以大船四面射堤上。悳被甲持弓，箭不虚发。
<span class="c1">◎胡三省曰：射必中也。</span>
将军董衡、部曲将董超等欲降，
<span class="c1">《御览》“董”作“统”。</span>
悳皆收斩之。自平旦力战至日过中，羽攻益急，矢尽，短兵接战。悳谓督将成何曰：“吾闻良将不怯死以苟免，烈士不毁节以求生，今日，我死日也。”战益怒，气愈壮，而水浸盛，吏士皆降。悳与麾下将一人，五伯二人，
<span class="c1">五伯，见本志《荀彧传》注引《祢衡传》。</span>
弯弓傅矢，乘小船欲还仁营。水盛船覆，失弓矢，独抱船覆水中，为羽所得，立而不跪。
<span class="c1">◎胡三省曰：示不屈伏。</span>
羽谓曰：“卿兄在汉中，我欲以卿为将，不早降何为？”悳骂羽曰：“竖子，何谓降也！魏王带甲百万，威振天下。汝刘备庸才耳，岂能敌邪！我宁为国家鬼，不为贼将也。”遂为羽所杀。
<span class="c1">◎康发祥曰：庞悳身为降将，不死于马超、张鲁，而死于曹操，犹五代时周臣韩通不死于汉而死于周也。虽死作壮语以死，君子无取焉。</span>
太祖闻而悲之，为之流涕，封其二子为列侯。文帝即王位，乃遣使就悳墓赐谥，策曰：“昔先轸丧元，
<span class="c1">◎《左传·僖公三十三年》：先轸免胄入狄师，死焉。狄人归其元，面如生。</span>
王蠋绝脰，
<span class="c1">◎《史记·田单传》：燕之初入齐，闻画邑人王蠋贤，令军中曰：“环画邑三十里无入。”以王蠋之故。已而使人谓蠋曰：“齐人多高子之义，吾以子为将，封子万家。”蠋固谢。遂经其颈于树枝，自奋绝脰而死。◎《索隐》云：经，犹系也。何休曰：“脰，颈，齐语也，音豆。”</span>
陨身徇节，前代美之。惟侯戎昭果毅，
<span class="c1">冯本“戎”作“式”。</span>
蹈难成名，声溢当时，义高在昔，寡人愍焉，谥曰壮侯。”
<span class="c1">正始四年，悳从祀太祖庙庭。</span>
又赐子会等四人爵关内侯，邑各百户。会勇烈有父风，官至中尉将军，封列侯。
<span class="c1">◎钱大昭曰：会以平寇将军，不附诸葛诞，斩门突出，忠壮勇烈，由临渭亭侯进爵乡侯，事见《三少帝纪》。◎弼按：见《高贵乡公纪》甘露二年。</span>
<span class="c1">◎王隐《蜀记》曰：
<span class="c2">◎沈家本曰：王隐《蜀记》，《隋志》不著录，二唐志有《删补蜀记》七卷，在杂史。其称“删补”者，不知何人。抑原有《蜀记》而隐删补之邪？隐著书多，此书止七卷，殆后人删补之邪？其书久佚，无可考。此传所引迎庞悳尸丧事，裴以为虚说。《诸葛亮传》引郭冲五事，裴逐事难之，其书殆是非参半矣。</span>
钟会平蜀，前后鼓吹，迎悳尸丧还葬邺，冢中身首如生。◎臣松之案：悳死于樊城，文帝即位，又遣使至悳墓所，则其尸丧不应在蜀。此王隐之虚说也。</span>

## 庞淯

1. <span id="卷十八·魏书十八·二李臧文吕许典二庞阎传第十八-庞淯-1"></span>
庞淯字子冀，
<span class="c1">宋本、冯本“冀”作“异”。《御览》卷四百三十八引《魏志》作“子异”。</span>
酒泉表氏人也。
<span class="c1">◎《郡国志》：凉州酒泉郡表氏。◎钱大昕曰：《前志》作“表是”，“是”、 “氏”古通用。◎《一统志》：表氏故城，今甘肃肃州高台县西。</span>
初以凉州从事守破羌长，
<span class="c1">◎《郡国志》：凉州金城郡破羌。◎王先谦曰：○三国魏改属西平郡，洪氏《疆域志》未录。○《一统志》：破羌，晋省为安夷县地。○是魏有此县，当属西平。◎弼按：○《一统志》：破羌故城，在今甘肃西宁府碾伯县西。◎范《书·马援传》：建武十一年，援为陇西太守。时朝臣以金城破羌之西涂远多寇，议欲弃之。援上言：“破羌以西城多完牢，易可依固；其田土肥壤，灌溉流通。如令羌在湟中，则为害不休，不可弃也。”帝从之。</span>
会武威太守张猛反，杀刺史邯郸商，
<span class="c1">◎惠栋曰：○《风俗通》云：邯郸氏以国为姓。○栋案：杜预《释例·世族谱》：“赵夙之孙穿别为邯郸氏，赵施、赵胜、邯郸午是其后也。”</span>
猛令曰：“敢有临商丧，死不赦。”淯闻之，弃官，昼夜奔走，号哭丧所讫，诣猛门，衷匕首，
<span class="c1">◎康发祥曰：衷，匿也，内也。谓匿匕首于内也。《左传》“衷戎师”，谓前后受敌，戎师居中，故曰衷戎师也；又“楚人衷甲”，谓甲在内而外揜之也；又“服之不衷”，谓表不称里也。《蜀志·法正传》“孙权以妹妻先主，先主每入，衷心常凛凛”，谓自外入内也。衷之字义可见。◎弼按：匕首，剑属，其头类匕，短而便用，故曰匕首。《史记·吴世家》专诸置匕首于灸鱼中，以刺吴王僚是也。</span>
欲因见以杀猛。猛知其义士，敕遣不杀，由是以忠烈闻。
<span class="c1">◎《魏略》曰：猛兵欲来缚淯，猛闻之，叹曰：“猛以杀刺史为罪。此人以至忠为名，如又杀之，何以劝一州履义之士邪！”遂使行服。◎《典略》曰：张猛字叔威，本燉煌人也。猛父奂，
<span class="c2">◎范《书·张奂传》：奂字然明，敦煌酒泉人也。◎钱大昕曰：○酒泉，郡名，非县名，当作“渊泉”。○胡注《通鉴》云：奂敦煌渊泉人，《晋志》避唐讳作“深泉”，后人妄改为“酒泉”。</span>
桓帝时仕历郡守、中郎将、太常，遂居华阴，终因葬焉。
<span class="c2">◎范《书·奂传》：举贤良，对策第一，擢拜议郎，还安定属国都尉，威化大行。迁使匈奴中郎将。复拜武威太守，护匈奴中郎将，以九卿秩督幽、并、凉三州，及度辽、乌桓二营，三州清定，徙属弘农华阴。旧制边人不得内徙，唯奂因功特听，故始为弘农人。大将军窦武、太傅陈蕃谋诛宦官，事泄，中常侍曹节等作乱，矫制使奂围武。武自杀，蕃见害。奂迁少府，拜大司农。奂深病为节所卖，封还印绶。后陷以党罪，禁锢归田里，闭门不出，养徒千人，著《尚书记难》三十余万言。董卓慕之，使其兄遗缣百匹，奂恶卓为人，绝而不受。光和四年卒，年七十八。长子芝，字伯英，最知名。芝及弟昶，字文舒，并善草书，至今称传之。◎柳从辰曰：文舒，伯英季弟。奂盖四子，仲子无传。</span>
建安初，猛仕郡为功曹，是时河西四郡以去凉州治远，隔以河寇，
<span class="c2">◎胡三省曰：凉州刺史本治汉阳郡冀县，时寇贼繁兴，遂与河西隔绝。河寇，盖群盗阻河为寇者。</span>
上书求别置州。诏以陈留人邯郸商为雍州刺史，
<span class="c2">◎胡三省曰：○《风俗通》：邯郸以国为姓。○余谓邯郸非国也，盖以邑为姓。《左传》晋有邯郸午。时置雍州，治武威。</span>
别典四郡。
<span class="c2">◎范《书·献纪》：兴平元年六月，分凉州河西四郡为雍州。◎章怀注：谓金城、酒泉、燉煌、张掖也。</span>
时武威太守缺，诏又以猛父昔在河西有威名，乃以猛补之。商、猛俱西。初，猛与商同岁，每相戏侮，及共之官，行道更相责望。暨到，商欲诛猛。猛觉之，遂勒兵攻商。商治舍与猛侧近，商闻兵至，恐怖登屋，呼猛字曰：“叔威，汝欲杀我耶？然我死者有知，汝亦族矣。请和解，尚可乎？”猛因呼曰；“来。”商踰屋就猛，猛因责数之，语毕，以商属督邮。
<span class="c2">毛本“督”作“都”，误。</span>
督邮录商，闭置传舍。后商欲逃，事觉，遂杀之。是岁建安十四年也。至十五年，将军韩遂自上讨猛，猛发兵遣军东拒。其吏民畏遂，乃反共攻猛。初奂为武威太守时，猛方在孕。母梦带奂印绶，登楼而歌，旦以告奂。奂讯占梦者，曰：“夫人方生男，后当复临此郡，其必死官乎！”及猛被攻，自知必死，曰：“使死者无知则已矣，若有知，岂使吾头东过华阴历先君之墓乎？”乃登楼自烧而死。</span>
太守徐揖请为主簿。后郡人黄昂反，
<span class="c1">建安中，酒泉太守徐揖诛郡中强族黄氏，黄昂得脱，在外募众，攻揖，见《阎温传》注引《魏略·杨阿若传》。</span>
围城。淯弃妻子，夜踰城出围，告急于张掖、燉煌二郡。初疑未肯发兵，淯欲伏剑，二郡感其义，遂为兴兵。军未至而郡城邑已陷，
<span class="c1">“邑”字疑衍。</span>
揖死。淯乃收敛揖丧，送还本郡，行服三年乃还。太祖闻之，辟为掾属。文帝践阼，拜驸马都尉，迁西海太守，
<span class="c1">◎赵一清曰：○《前汉书·地理志》：张掖郡居延。居延泽在东北，古文以为流沙。○《郡国志》“居延属国”注曰：建安末立为西海郡。◎沈钦韩曰：此西海本张掖居延属国改为郡也，此与王莽所置西海郡名同而地异，莽郡在今青海东，今西宁府边外，此在今安西州北，古流沙地，唐为沙州也。◎洪亮吉曰：案《晋书·地理志》“献帝兴平二年，武威太守张雅请置”，与此不同。或兴平中请置，建安末始立耳。◎钱大昕曰：案《献帝起居注》建安十八年，复《禹贡》九州。雍州部已有西海郡，是立郡不在建安末也。◎弼按：○《张既传》：既所礼辟酒泉庞淯，终有名位。○《毌丘俭传》注引《魏名臣奏》雍州刺史张既表称武威太守毌丘兴，济拔西海太守张睦在黄初时，当在庞淯之后也。</span>
赐爵关内侯。后征拜中散大夫，薨。子曾嗣。

2. <span id="卷十八·魏书十八·二李臧文吕许典二庞阎传第十八-庞淯-2"></span>
初，淯外祖父赵安为同县李寿所杀，淯舅兄弟三人同时病死，寿家喜。淯母娥自伤父雠不报，乃帏车袖剑，白日刺寿于都亭前，讫，
<span class="c1">◎顾炎武《日知录》卷二十二云：都亭如今之关厢。司马相如往临邛，舍都亭；严延年母止都亭，不肯人府；孙权出都亭候邢贞是也。</span>
徐诣县，颜色不变，曰：“父雠己报，请受戮。”禄福长尹嘉解印绶纵娥，娥不肯去，遂强载还家。会赦得免，州郡叹贵，刊石表闾。
<span class="c1">◎酒泉郡治福禄，见《文纪》延康元年。◎赵一清曰：《前汉书·地理志》曰“禄福”，《郡国志》曰“禄福”，属酒泉郡，或汉末又改称耳。◎钱大昕曰：《前志》作“禄福”，《魏志·庞淯传》及皇甫谧《列女传》载庞娥事云“禄福赵君安之女”，又云“禄福长尹嘉”，《曹全碑》亦云拜“酒泉禄福长”，则知作“福禄”者误也。◎吴卓信曰：汉、魏之间，犹称“禄福”，改为“福禄”，当自晋始。《晋书·张重华传》谢文为福禄伯是也。◎王先谦曰：咸熙元年，安弥、福禄各言嘉禾生，见《少帝纪》。</span>
<span class="c1">◎皇甫谧《烈女传》曰：
<span class="c2">冯本“烈”作“列”，是。</span>
酒泉烈女庞娥亲者，表氏庞子夏之妻，禄福赵君安之女也。
<span class="c2">◎姜宸英曰：据士安作传，娥亲是其名，而《志》但云“娥”，岂传写之讹，或娥是女子之通称乎？◎赵一清曰：《传》云“赵君安”，亦与陈《志》不同。◎弼按：范《书·列女传》亦云“庞淯母字娥”。</span>
君安为同县李寿所杀，娥亲有男弟三人，皆欲报仇，寿深以为备。会遭灾疫，三人皆死。寿闻大喜，请会宗族，共相庆贺，云：“赵氏强壮已尽，唯有女弱，何足复忧！”
<span class="c2">◎范《书·列女传》：娥父为同县人所杀，而娥兄弟三人时俱病物故，仇乃喜而自贺，以为莫己报也。</span>
防备懈弛。娥亲子淯出行，闻寿此言，还以启娥亲。娥亲既素有报仇之心，及闻寿言，感激愈深，怆然陨涕曰：“李寿，汝莫喜也，终不活汝！戴履天地，为吾门户，吾三子之羞也。焉知娥亲不手刃杀汝，而自儌倖邪？”阴巿名刀，挟长持短，昼夜哀酸，志在杀寿。寿为人凶豪，闻娥亲之言，更乘马带刀，乡人皆畏惮之。比邻有徐氏妇，忧娥亲不能制，恐逆见中害，
<span class="c2">◎官本《考证》云：逆，监本讹作“返”，今改正。</span>
每谏止之，曰：“李寿，男子也，凶恶有素，加今备卫在身。赵虽有猛烈之志，而强弱不敌。邂逅不制，则为重受祸于寿，绝灭门户，痛辱不轻也。愿详举动，为门户之计。”娥亲曰：“父母之仇，不同天地共日月者也。李寿不死，娥亲视息世间，活复何求！今虽三弟早死，门户泯绝，
<span class="c2">宋本“灭”作“绝”。</span>
而娥亲犹在，岂可假手于人哉！若以卿心况我，则李寿不可得杀；论我之心，寿必为我所杀明矣。”夜数磨砺所持刀讫，扼腕切齿，悲涕长叹，家人及乡里
<span class="c2">宋本“乡”作“邻”，是。</span>
咸共笑之。娥亲谓左右曰：“卿等笑，
<span class="c2">宋本“笑”下有“我”字。</span>
直以我女弱不能杀寿故也。要当以寿颈血污此刀刃，令汝辈见之。”遂弃家事，乘鹿车伺寿。
<span class="c2">◎鹿车，见《司马芝传》。◎《风俗通》：俗说鹿车窄小，裁容一鹿。</span>
至光和二年
<span class="c2">光和，灵帝年号。</span>
二月上旬，以白日清时，于都亭之前，与寿相遇，便下车扣寿马，叱之。寿惊惮，
<span class="c2">宋本“惮”作“愕”，是。</span>
回马欲走。娥亲奋刀斫之，并伤其马。马惊，寿挤道边沟中。娥亲寻复就地斫之，探中树兰，折所持刀。
<span class="c2">元本、吴本、毛本“刀”作“刃”。</span>
寿被创未死，娥亲因前欲取寿所佩刀杀寿，寿护刀瞋目大呼，跳梁而起。
<span class="c2">◎《庄子》：狸狌东西跳梁，不辟高下。◎跳梁，谓走踯也。</span>
娥亲乃挺身奋手，左抵其额，右樁其喉，反覆盘旋，应手而倒。遂拔其刀以截寿头，持诣都亭，归罪有司，徐步诣狱，辞颜不变。时禄福长寿阳尹嘉
<span class="c2">宋本“寿”作“汉”。</span>
不忍论娥亲，即解印绶去官，弛法纵之。娥亲曰： “仇塞身死，妾之明分也。治狱制刑，君之常典也。何敢贪生以枉官法？”乡人闻之，倾城奔往，观者如堵焉，莫不为之悲喜慷慨嗟叹也。守尉不敢公纵，阴语使去，以便宜自匿。娥亲抗声大言曰：“枉法逃死，非妾本心。今仇人已雪，死则妾分，乞得归法以全国体。虽复万死，于娥亲毕足，不敢贪生为明廷负也。”尉故不听所执，娥亲复言曰：“匹妇虽微，犹知宪制。杀人之罪，法所不纵。今既犯之，义无可逃。乞就刑戮，陨身朝巿，肃明王法，娥亲之愿也。”辞气愈厉，面无惧色。
<span class="c2">宋本“而”作“面”。</span>
尉知其难夺，强载还家。凉州刺史周洪、酒泉太守刘班等并共表上，称其烈义，刊石立碑，显其门闾。太常弘农张奂贵尚所履，以束帛二十端礼之。
<span class="c2">◎范《书·列女传》：娥阴怀感愤，乃潜备刀兵，常帷车以候仇家，十余年不能得。后遇于都亭，刺杀之。因诣县自首，曰：“父仇已报，请就刑戮。”福禄长尹嘉义之，解印绶欲与俱亡。娥不肯去。曰：“怨塞身死，妾之明分；结罪理狱，君之常理。何敢苟生，以枉公法！”后遇赦得免。州郡表其闾。太常张奂嘉叹，以束帛礼之。</span>
海内闻之者，莫不改容赞善，高大其义。故黄门侍郎安定梁宽
<span class="c2">梁宽，见《杨阜传》。</span>
追述娥亲，为其作传。玄晏先生以为父母之仇，
<span class="c2">皇甫谧自号玄晏先生，详见《武纪》建安十三年。</span>
不与共天地，盖男子之所为也。而娥亲以女弱之微，念父辱之酷痛，感仇党之凶言，
<span class="c2">毛本“凶”作 “曰”，误。</span>
奋剑仇颈，人马俱摧，塞亡父之怨魂，雪三弟之永恨，近古已来，未之有也。《诗》云“修我戈矛，与子同仇”，娥亲之谓也。
<span class="c2">◎《御览》四百三九引《魏略》云：淯外祖父为人所杀，其二子弱，不能报。淯母娥亲载车出，与仇家相逢于府门外，乃拔刀下车，手斫杀之。州郡义其女人能如此，纵而不问。及淯长大，节行又如此，故令酒泉画其母子仪像于厅壁，而铭赞之。〖《御览》“淯”误作“毓”。〗</span>
</span>

## 阎温

1. <span id="卷十八·魏书十八·二李臧文吕许典二庞阎传第十八-阎温-1"></span>
阎温字伯俭，天水西城人也。
<span class="c1">◎钱大昕曰：天水无西城县，盖即西县。◎顾祖禹曰：○《秦州志》：西县故城，在秦州西南一百二十里。◎梁章钜曰：《郡国志》西县属汉阳郡，《晋志》晋始复汉阳为天水郡。此作“天水”，盖由后言之。◎吴增僅曰：《三国志》于魏未代汉之先皆言“汉阳”，文帝即位之后则书“天水”。◎谢鍾英说亦同。◎弼按：此传言温事在黄初以前，亦书“天水”，何也？</span>
以凉州别驾守上邽令。
<span class="c1">◎《郡国志》：凉州汉阳郡上邽。◎《一统志》：上邽故城，今甘肃秦州西南。◎钱坫云：在东南四十里。</span>
马超走奔上邽，郡人任养等举众迎之。温止之，不能禁，乃驰还州。超复围州所治冀城甚急，
<span class="c1">冀城，见《武纪》建安十八年。</span>
州乃遣温密出，告急于夏侯渊。
<span class="c1">◎胡三省曰：夏侯渊时屯长安。</span>
贼围数重，温夜从水中潜出。明日，贼见其迹，遣人追遮之，于显亲界得温，
<span class="c1">◎《郡国志》：汉阳郡显亲。◎《一统志》：显亲故城，今秦州秦安县西北。</span>
执还诣超。超解其缚，谓曰：“今成败可见，足下为孤城请救而执于人手，义何所施？若从吾言，反谓城中，东方无救，
<span class="c1">◎胡三省曰：陇右在西方，操在关东，故曰东方。</span>
此转祸为福之计也。不然，今为戮矣。”温伪许之，超乃载温诣城下。温向城大呼曰：“大军不过三日至，勉之！”城中皆泣，称万岁。超怒数之曰：“足下不为命计邪？”温不应。时超攻城久不下，故徐诱温，冀其改意。复谓温曰：“城中故人，有欲与吾同者不？”温又不应。遂切责之，温曰：“夫事君有死无贰，而卿乃欲令长者出不义之言，吾岂苟生者乎？”超遂杀之。

2. <span id="卷十八·魏书十八·二李臧文吕许典二庞阎传第十八-阎温-2"></span>
先是，河右扰乱，隔绝不通，燉煌太守马艾卒官，府又无丞。
<span class="c1">◎《续百官志》注引《古今注》曰：建武十四年，罢边郡太守丞，长史领丞职。</span>
功曹张恭素有学行，郡人推行长史事，恩信甚著，乃遣子就东诣太祖，请太守。时酒泉黄华、
<span class="c1">◎毛本“黄”作“张”误。◎钱大昭曰：《武纪》及《张既传》并作“黄华”，下文“张进须黄华之助”可证。◎弼按：华后为兖州刺史，见《王淩传》。</span>
张掖张进各据其郡，欲与恭、艾并势。
<span class="c1">◎钱大昭曰：太守马艾已卒，故功曹张恭行长史事，“艾”字衍。◎何焯曰：册府引此无“艾”字。</span>
就至酒泉，为华所拘执，劫以白刃。就终不回，私与恭疏曰：“大人率厉燉煌，忠义显然，岂以就在困危之中而替之哉？昔乐羊食子，
<span class="c1">◎《战国策》：乐羊为魏将，攻中山。其子时在中山，中山之君烹其子，而遣之羹，乐羊食之。</span>
李通覆家，
<span class="c1">◎范《书·李通传》：王莽杀李通父守，及守家在长安者尽杀之。南阳亦诛通兄弟门宗六十四人，皆焚尸宛市。天下略定，大司徒侯霸等曰：“通建造大策，破家为国，忘身奉主，功德最高。”</span>
经国之臣，宁怀妻孥邪？今大军垂至，但当促兵以掎之耳；
<span class="c1">◎胡三省曰：掎，举绮翻。从后牵曰掎。◎又云：偏引曰掎。</span>
愿不以下流之爱，
<span class="c1">◎严衍曰：父上而子下，以父而爱子，是慈惠之泽从上而流及于下，故曰“下流之爱”，非常流下等之说也。不然，孙登之将死也，上疏于父权曰“愿陛下弃忘臣身，割下流之爱”，岂谓其父有下等人识见耶？想魏、晋闻恒言，自是如是，非独就以此规其父也。◎胡三省曰：《论语》云：“君子恶居下流，天下之恶皆归焉。”谓下流当恶居而不当爱也。一曰，流，辈也。牵于父子之爱，而废君臣之义，是常人之流，下一等见识，故曰下流之爱。◎弼按：本志《武文世王公传·乐陵王茂传》“封茂为聊城王，以慰太皇太后下流之念”，意亦同此。</span>
使就有恨于黄壤也。”恭即遣从弟华攻酒泉沙头、乾齐二县。
<span class="c1">◎钱大昕曰：沙头，《前志》作池头。◎李兆洛曰：沙头故城，今新疆安西州玉门县北少西一百十里，苏赖河之南。◎《一统志》：乾齐故城，今玉门县西南。</span>
恭又连兵寻继华后，以为首尾之援。别遣铁骑二百，迎吏官属，东缘酒泉北塞，径出张掖北河，逢迎太守尹奉。于是张进须黄华之助；华欲救进，西顾恭兵，恐急击其后，遂诣金城太守苏则降。就竟平安。奉得之官。黄初二年，下诏褒扬，赐恭爵关内侯，拜西域戊己校尉。
<span class="c1">◎洪饴孙曰：戊己校尉，一人，比二千石，第四品，黄初三年西域内附始置，治高昌。◎弼按：○《董卓传》：卓迁西域戊己校尉。○汉有是官，不始于魏也。</span>
数岁征还，将授以侍臣之位，而以子就代焉。
<span class="c1">◎《晋书·天文志下》：青龙三年九月，凉州塞外胡阿毕师使侵犯诸国，西域校尉张就讨之，斩首捕虏万计。</span>
恭至燉煌，固辞疾笃。太和中卒，赠执金吾。就后为金城太守，父子著称于西州。
<span class="c1">◎《世语》曰：就子斅，字祖文，弘毅有幹正，晋武帝世为广汉太守。王濬在益州，受中制募兵讨吴，无虎符，斅收濬从事列上，由此召斅还。帝责斅：“何不密启而便收从事？”斅曰：“蜀汉绝远，刘备尝用之。辄收，臣犹以为轻。”帝善之。官至匈奴中郎将。斅子固，字元安，有斅风，为黄门郎，早卒。◎斅，一本作“勃”。◎《魏略》勇侠传载孙宾硕、祝公道、杨阿若、鲍出等四人，宾硕虽汉人，而鱼豢编之魏书，盖以其人接魏，事义相类故也。论其行节，皆庞、阎之流。其祝公道一人，已见《贾逵传》。今列宾硕等三人于后。孙宾硕者，北海人也，
<span class="c2">◎范《书·赵岐传》：宾硕名嵩，北海安丘人。◎本志《邴原传》注引《原别传》作“孙崧”。◎《郡国志》：青州北海国安丘县。◎《一统志》：安丘故城，今山东青州府安丘县西南。</span>
家素贫。
<span class="c2">◎沈家本曰：宾硕有车骑，有别田舍，非甚贫者。</span>
当汉桓帝时，常侍左悺、唐衡等权侔人主。延熹中，衡弟为京兆虎牙都尉，
<span class="c2">◎《续百官志》：安帝以羌犯法，三辅有园林之守，乃复置右扶风都尉、京兆虎牙都尉。◎《赵岐传》作“唐衡兄玹为京兆虎牙都尉”。</span>
秩比二千石，而统属郡。衡弟初之官，不脩敬于京兆尹，
<span class="c2">◎沈家本曰：时京兆尹延笃。</span>
入门不持版，郡功曹赵息（阿）〈呵〉廊下曰：“虎牙仪如属城，何得放臂入府门？”
<span class="c2">◎《淮南子》：灵王作章华之台，弃疾立公子比，百姓放臂而去之。</span>
促收其主簿。衡弟顾促取版，既入见尹，尹欲修主人，敕外为市买。息又启云：“左悺子弟，来为虎牙，
<span class="c2">◎陈浩曰：上云“衡弟为京兆虎牙都尉”，此云“左悺子弟”，误。当作“唐衡子弟”或“衡、悺子弟”。</span>
非德选，不足为特酤买，宜随中舍菜食而已。”及其到官，遣吏奉笺谢尹，
<span class="c2">监本讹作“边吏”。</span>
息又敕门，言“无常见此无阴儿辈子弟邪，用其笺记为通乎？”
<span class="c2">◎姚范曰：“邪”未详。言不常见此等人以为异邪。◎弼按：○“邪”字疑属下句读。《汉书·外戚传下》云：内邪若不私府小取，将安所仰乎。○师古曰：内邪，言内中所须者也。邪，语辞也。○此“邪”字作“焉”字解，亦可通。</span>
晚乃通之，又不得即令报。衡弟皆知之，甚恚，欲灭诸赵。因书与衡，求为京兆尹，旬月之间，得为之。息自知前过，乃逃走。时息从父仲台，见为凉州刺史，于是衡为诏征仲台，遣归。遂诏中都官及郡部督邮，捕诸赵尺儿以上，及仲台皆杀之，有藏者与同罪。
<span class="c2">◎范《书·赵岐传》：郡人以唐玹进不由德，皆轻侮之。岐及从兄袭数为贬议，玹深毒恨。延熹元年，玹为京兆尹，岐惧祸及，乃与从子戬逃避之。玹果收岐家属宗亲，陷以重法，尽杀之。</span>
时息从父岐为皮氏长，
<span class="c2">◎《郡国志》：司隶河东郡皮氏。◎《一统志》：皮氏故城，今山西绛州河津县西二里。</span>
闻有家祸，因从官舍逃，走之河间，
<span class="c2">◎范《书·赵岐传》：岐为皮氏长，弃官归，为京兆尹功曹。◎与此异。</span>
变姓字，又转诣北海，著絮巾布袴，常于市中贩胡饼。
<span class="c2">◎《岐传》：岐逃难四方，江、淮、海、岱，靡所不历。自匿姓名，卖饼北海市中。</span>
宾硕时年二十余，乘犊车，将骑入市。观见岐，疑其非常人也。因问之曰：“自有饼邪，贩之邪？”岐曰：“贩之。”宾硕曰： “买几钱？卖几钱？”岐曰：“买三十，卖亦三十。”宾硕曰：“视处士之望，非似卖饼者，殆有故！”乃开车后户，顾所将两骑，令下马扶上之。时岐以为是唐衡耳目也，甚怖，面失色。宾硕闭车后户，下襜，谓之曰：
<span class="c2">宋本“襜”上有“前”字。</span>
“视处士状貌，既非贩饼者，加今面色变动，
<span class="c2">监本“加”作“乃”。</span>
即不有重怨，则当亡命。我北海孙宾硕也，阖门百口，又有百岁老母在堂，势能相度者也，终不相负，必语我以实。”岐乃具告之。宾硕遂载岐驱归。住车门外，先入，白母言：“今日出得死友在外，当来入拜。”乃出，延岐入，椎牛锺酒，快相娱乐。一二日，因载著别田舍，藏置复壁中。
<span class="c2">◎沈钦韩曰：○岐《孟子题辞》云：余知命之际，婴戚于天，遘屯离蹇，诡姓遁身，十有余年。尝息肩弛担于济、岱之间，或有温故知新雅德君子矜我劬瘁，眷我皓首，访论稽古，慰以大道，余困吝之中，精神遐漂，靡所济集，聊欲系志于翰墨，得以乱思遗老也。○后世谓《孟子·章句》是复壁中作，以此题辞知之。</span>
后数岁，唐衡及弟皆死。岐乃得出，还本郡。三府并辟，展转仕进，至郡守、刺史、太仆，而宾硕亦从此显名于东国，仕至豫州刺史。
<span class="c2">◎赵一清曰：《岐传》及《水经注》并作“青州刺史”。</span>
初平末，宾硕以东方饥荒，南客荆州。至兴平中，赵岐以太仆持节使安慰天下，南诣荆州，乃复与宾硕相遇，相对流涕。
<span class="c2">◎惠栋曰：○《三辅决录》云：嵩在表末座，不为表所识，岐遥识之。</span>
岐为刘表陈其本末，由是益礼宾硕。
<span class="c2">◎《岐传》：时孙嵩亦寓于表，表不为礼。岐乃称嵩素行笃烈，因共上为青州刺史。◎按：《魏略》言为刺史在流寓荆州之前，与范《书·岐传》异。</span>
顷之，宾硕病亡，岐在南，为行丧也。
<span class="c2">◎赵一清曰：○《水经》卷二十六《汶水注》：东北迳汉青州刺史孙嵩墓西，又东迳安丘县故城北。城对牟山，山之西南，有孙宾硕兄弟墓，碑志并在。○《寰宇记》卷二十四：孙嵩墓在密州安丘县南四十里。</span>
杨阿若后名丰，字伯阳，酒泉人。少游侠，常以报仇解怨为事，故时人为之号曰：“东市相斫杨阿若，西市相斫杨阿若。”
<span class="c2">相斫，见《王肃传》注引《魏略·隗禧传》。</span>
至建安年中，太守徐揖诛郡中强族黄氏。
<span class="c2">徐揖，见《庞淯传》。</span>
时黄昂得脱在外，乃以昂家粟金数斛，
<span class="c2">冯本、官本“昂”作“其”，是。</span>
募众得千余人以攻揖。揖城守。丰时在外，以昂为不义，乃告揖，捐妻子走诣张掖求救。会张掖又反，杀太守，而昂亦陷城杀揖，二郡合势。昂恚丰不与己同，乃重募取丰，欲令张掖以麻系其头，生致之。丰遂逃走。武威太守张猛假丰为都尉，使赍檄告酒泉，听丰为揖报雠。丰遂单骑入南羌中，合众得千余骑，从乐浪南山中出，
<span class="c2">◎乐浪郡为幽州地，此误，当作“乐涫”。◎《一统志》：乐涫故城，在肃州高台县西北。</span>
指趋郡城。未到三十里，皆令骑下马，曳柴扬尘。酒泉郡人望见尘起，以为东大兵到，遂破散。昂独走出，羌捕得昂，丰为昂曰：
<span class="c2">宋本“为”作“谓”，此误。</span>
 “卿前欲生系我颈，今反为我所繫，
<span class="c2">冯本“繫”作“係”。</span>
云何？”昂谢惭，
<span class="c2">疑作“惭谢”。</span>
丰遂杀之。时黄华在东，又还领郡。丰畏华，复走依燉煌。至黄初中，河西兴复，黄华降，丰乃还郡。郡举孝廉，州表其义勇，诏即拜驸马都尉。后二十余年，病亡。鲍出字文才，京兆新丰人也。
<span class="c2">◎《一统志》：新丰故城，今陕西西安府临潼县东北。</span>
少游侠。兴平中，三辅乱，出与老母兄弟五人家居本县，以饥饿，留其母守舍，相将行采蓬实，合得数升，使其二兄初、雅及其弟成持归，为母作食，独与小弟在后采蓬。初等到家，而啖人贼数十人已略其母，以绳贯其手掌，驱去。初等怖恐，不敢追逐。须臾，出从后到，知母为贼所略，欲追贼。兄弟皆云：“贼众，当如何？”出怒曰：“有母而使贼贯其手，将去煮啖之，用活何为？”乃攘臂结衽独追之，
<span class="c2">《御览》作“独持楯追之”。</span>
行数里及贼。贼望见出，乃共布列待之。出到，回从一头
<span class="c2">“回”字未详。</span>
斫贼四五人。贼走，复合聚围出，出跳越围斫之，又杀十余人。时贼分布，驱出母前去。贼连击出，不胜，乃走与前辈合。出复追击之，还见其母与比舍妪同贯相连，出遂复奋击贼。贼问出曰：“卿欲何得？”出责数贼，指其母以示之，贼乃解还出母。比舍妪独不解，遥望出求哀。出复斫贼，贼谓出曰：“已还卿母，何为不止？”出又指求哀妪：“此我嫂也。”贼复解还之。出得母还，遂相扶侍，
<span class="c2">宋本“侍”作“持”，一曰作“将”。</span>
客南阳。建安五年，关中始开，出来北归，而其母不能步行，兄弟欲共舆之。出以舆车历山险危，不如负之安稳，乃以笼盛其母，独自负之，到乡里。乡里士大夫嘉其孝烈，欲荐州郡，郡辟召出，出曰：“田民不堪冠带。”至青龙中，母年百余岁乃终，出时年七十余，行丧如礼，于今年八九十，才若五六十者。鱼豢曰：“昔孔子叹颜回，以为三月不违仁者，盖观其心耳，孰如孙、祝菜色于市里，颠倒于牢狱，据有实事哉？且夫濮阳周氏不敢匿迹，鲁之朱家不问情实，
<span class="c2">◎《史记·季布传》：季布者，楚人也。为气任侠，数窘汉王。高祖购求布千金，敢有舍匿，罪及三族。季布匿濮阳周氏。周氏置布广柳车中，之鲁朱家所卖之。朱家心知是季布，乃买而置之田。朱家说滕公，滕公心知朱家大侠，意季布匿其所，言于上，上乃赦布。</span>
是何也？惧祸之及，且心不安也。而太史公犹贵其竟脱季布，岂若二贤，厥义多乎？今故远收孙、祝，而近录杨、鲍，既不欲其泯灭，且敦薄俗。至于鲍出，不染礼教，心痛意发，起于自然，迹虽在编户，与笃烈君子何以异乎？若夫杨阿若，少称任侠，长遂蹈义，自西徂东，摧讨逆节，可谓勇而有仁者也。”</span>

3. <span id="卷十八·魏书十八·二李臧文吕许典二庞阎传第十八-阎温-3"></span>
评曰：李典贵尚儒雅，义忘私隙，美矣。李通、臧霸、文聘、吕虔镇卫州郡，并著威惠。许褚、典韦折冲左右，抑亦汉之樊哙也。庞悳授命叱敌，有周苛之节。
<span class="c1">◎《史记·项羽本纪》：汉王使周苛守荥阳。楚下荥阳城，生得周苛。项王曰：“为我将，我以公为上将军，封三万户。”苛骂项王，项王怒，烹周苛。</span>
庞淯不惮伏剑，而诚感邻国。阎温向城大呼，齐解、路之烈焉。
<span class="c1">晋解杨、齐路中大夫，事见《齐王纪》嘉平六年。</span>
