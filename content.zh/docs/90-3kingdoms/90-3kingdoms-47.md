---
weight: 48
title: 卷四十七·吴书二·吴主传第二
---

# 卷四十七·吴书二·吴主传第二

1. <span id="卷四十七·吴书二·吴主传第二-1"></span>
吴书二

2. <span id="卷四十七·吴书二·吴主传第二-2"></span>
三国志四十七吴主传第二
<span class="c1">◎刘咸炘曰：○尚云：传名“吴主”，而传首直名“孙权”，不冠“吴主”，与《蜀志》“先主讳备”者异矣。</span>

3. <span id="卷四十七·吴书二·吴主传第二-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：把历史还给历史</span>
<span class="c1">复校：擎骥</span>

## 吴主权

1. <span id="卷四十七·吴书二·吴主传第二-吴主权-1"></span>
孙权字仲谋。兄策既定诸郡，时权年十五，
<span class="c1">时为汉献帝建安元年。</span>
以为阳羡长。
<span class="c1">◎《郡国志》：扬州吴郡阳羡。◎三国吴改属吴兴郡。◎《孙亮传》：五凤二年，阳羡离里山大石自立。〖谢、王引此作“太元二年”，误。〗◎《孙晧传》：天玺元年，吴兴阳羡山有空石，长十余丈，名曰石室，在所表为大瑞。封禅国山。改元天纪，以协石文。◎《一统志》：阳羡故城，今江苏常州府宜兴县南五里。国山在常州府荆溪县西南五十里。◎《寰宇记》：国山本名离里山，山有九峰相连，亦名九斗山。孙晧封禅为中岳，改为国山。◎谢鍾英曰：在今宜兴县南五十里。◎弼按，阳羡国山，互见《孙亮传》五凤二年、《孙晧传》天玺元年。</span>
<span class="c1">◎《江表传》曰：坚为下邳丞时，权生，
<span class="c2">时在汉灵帝光和四年，详见《孙坚传》。</span>
方颐大口，目有精光，坚异之，以为有贵象。
<span class="c2">◎《宋书·福瑞志》：孙坚妻吴氏初妊子策，梦月入其怀；后孕子权，又梦日入怀。告坚曰：“昔妊策，梦月入怀，今又梦日入怀，何也？”坚曰：“日月，阴阳之精，极贵之象，吾子孙其兴乎！”◎《妃嫔传》注引《搜神记》所载与此同。</span>
及坚亡，策起事江东，权常随从。性度弘朗，仁而多断，好侠养士，始有知名，侔于父兄矣。每参同计谋，策甚奇之，自以为不及也。每请会宾客，常顾权曰：“此诸君，汝之将也。”
<span class="c2">◎赵一清曰：此言未实。策之英武，何遽不及权？且亦未便自料年只二十六仓卒为人所害也。◎又曰：○韦续《九品书》：孙权行草在中中，行隶草在中下。</span>
</span>
郡察孝廉，州举茂才，
<span class="c1">权年十五，吴郡太守朱治举权为孝廉，见《朱治传》，又见《诸葛瑾传》。扬州刺史严象举权茂才，见《孙策传》。</span>
行奉义校尉。
<span class="c1">《孙策传》注引《吴录》作“奉业校尉”。</span>
汉以策远修职贡，遣使者刘琬加锡命。琬语人曰：“吾观孙氏兄弟虽各才秀明达，然皆禄祚不终，惟中弟孝廉，形貌奇伟，骨体不恒，有大贵之表，年又最寿，尔试识之。”
<span class="c1">◎《宋书·福瑞志》：权方颐大口，紫髯，长上短下。汉世有刘琬者，能相人，见权兄弟，曰：“孙氏兄弟虽各才智明达，然禄胙不终。唯中弟孝廉，形貌奇伟，骨体不恒，有大贵之表，年又最寿，尔其识之。”</span>

2. <span id="卷四十七·吴书二·吴主传第二-吴主权-2"></span>
建安四年，从策征庐江太守刘勋。勋破，进讨黄祖于沙羡。
<span class="c1">庐江、沙羡，俱见《孙策传》。</span>

3. <span id="卷四十七·吴书二·吴主传第二-吴主权-3"></span>
五年，策薨，以事授权，权哭未及息。策长史张昭谓权曰：“孝廉，此宁哭时邪？
<span class="c1">◎胡三省曰：孙权先为阳羡长，郡察孝廉，故以称之。</span>
且周公立法而伯禽不师，非欲违父，时不得行也。
<span class="c1">◎臣松之按：○《礼记·曾子问》：
<span class="c2">《礼记·曾子问篇》。</span>
子夏曰：“三年之丧，金革之事无避也者，礼与？初有司与？”
<span class="c2">◎郑注：疑有司初使之然。</span>
孔子曰：“吾闻诸老聃曰，昔者鲁公伯禽有为为之也。”○郑玄注曰：
<span class="c2">宋、元本、冯本“郑”字上空格，误。</span>
周人卒哭而致事。
<span class="c2">◎郑注：致事，还其职位于君也。</span>
时有徐戎作难，伯禽卒哭而征之，急王事也。”
<span class="c2">◎《正义》曰：周公致政之后，成王即位之时，周公犹在，则此云“伯禽卒哭”者，为母丧也。</span>
○昭所云“伯禽不师”，盖谓此也。</span>
况今奸宄竞逐，豺狼满道，乃欲哀亲戚，
<span class="c1">◎顾炎武《日知录》卷二十四云：古人称其父兄子弟亦曰亲戚。《韩诗外传》曾子曰“亲戚既没，虽欲孝，谁为孝”，此谓其父母。《左传·僖公二十四年》“封建亲戚，以蕃屏周”，此谓其子弟。《昭公二十年》棠君尚谓其弟员曰“亲戚为戮，不可以莫之报也”，《三国志》张昭谓孙权曰“乃欲哀亲戚”，此谓其父兄。</span>
顾礼制，是犹开门而揖盗，未可以为仁也。”乃改易权服，扶令上马，使出巡军。是时惟有会稽、吴郡、丹阳、豫章、庐陵，
<span class="c1">◎潘眉曰： “庐陵”下似脱庐江一郡。◎沈家本曰：孙策时已得庐江，而此不及者，岂以李术不肯事权邪？◎又云：建安十九年，权征皖城，克之，获庐江太守朱光。是权虽破李术，未能得其地也。◎弼按：《通鉴》有“庐江”二字。是时孙策实力只有会稽、吴郡、丹阳、豫章四郡，及分置庐陵一郡，至淮南、庐江、江夏三郡，终吴之世，为魏、吴分据，故承祚不及之也。</span>
然深险之地犹未尽从，而天下英豪布在州郡，
<span class="c1">监本、官本脱“布”字，误。</span>
宾旅寄寓之士以安危去就为意，未有君臣之固。张昭、周瑜等谓权可与共成大业，故委心而服事焉。
<span class="c1">◎《张昭传》：孙策临亡，以弟权托昭，昭率群僚立而辅之。◎《周瑜传》：五年，策薨，权统事。瑜将兵赴丧，遂留吴，以中护军与长史张昭共掌众事。</span>
曹公表权为讨虏将军，
<span class="c1">◎曹公欲因丧伐吴，从张纮之言，表权为讨虏将军，见《张纮传》。◎胡三省曰：讨虏将军之号，创置于此。</span>
领会稽太守，屯吴，使丞之郡行文书事。
<span class="c1">◎会稽太守本治山阴，屯吴者，当为军事便利计，且图进取也。◎《顾雍传》：孙权领会稽太守，不之郡，以雍为丞，行太守事。◎赵一清曰：时以顾雍为丞，代陆昭。◎弼按：陆昭为会稽丞，见《孙策传》注引《吴录》。</span>
待张昭以师傅之礼，而周瑜、程普、吕范等为将率。招延俊秀，聘求名士，鲁肃、诸葛瑾等始为宾客。分部诸将，镇抚山越，讨不从命。
<span class="c1">◎《江表传》曰：初策表用李术为庐江太守，
<span class="c2">策表用汝南李术为庐江太守，见《策传》注引《江表传》。</span>
策亡之后，术不肯事权，而多纳其亡叛。权移书求索，术报曰：“有德见归，无德见叛，不应复还。”权大怒，乃以状白曹公曰：“严刺史昔为公所用，又是州举将，
<span class="c2">扬州刺史严象举权为茂才，见《策传》。</span>
而李术凶恶，轻犯汉制，残害州司，
<span class="c2">严象为李术所杀，见《魏志·荀彧传》注引《三辅决录》。</span>
肆其无道，宜速诛灭，以惩丑类。今欲讨之，进为国朝扫除鲸鲵，退为举将报塞怨仇，此天下达义，夙夜所甘心。术必惧诛，复诡说求救。明公所居，阿衡之任，
<span class="c2">◎胡三省曰：以伊尹况操。</span>
海内所瞻，愿敕执事，勿复听受。”是岁举兵攻术于皖城。术闭门自守，求救于曹公。曹公不救。粮食乏尽，妇女或丸泥而吞之。
<span class="c2">宋本“泥”作“土”。</span>
遂屠其城，枭术首，徙其部曲三万余人。
<span class="c2">◎《通鉴》“三”作“二”。◎《孙韶传》注引《吴书》云：孙河从权讨李术，术破，领庐江太守。</span>
</span>

4. <span id="卷四十七·吴书二·吴主传第二-吴主权-4"></span>
七年，权母吴氏薨。
<span class="c1">◎《吴夫人传》注引《志林》云：吴后十二年薨。</span>

5. <span id="卷四十七·吴书二·吴主传第二-吴主权-5"></span>
八年，权西伐黄祖，破其舟军，
<span class="c1">◎《孙策传》注引《江表传》：黄祖遣船军五千人助刘勋。◎胡三省曰：船军，即舟师也。◎弼按：下文有舟兵。舟军、舟兵，皆今之水师也。</span>
惟城未克，而山寇复动。
<span class="c1">◎胡三省曰：丹阳、豫章、庐陵皆有山越。</span>
还过豫章，使吕范平鄱阳、会稽。
<span class="c1">◎《郡国志》：扬州豫章郡鄱阳。◎刘昭注：建安十五年，孙权分立鄱阳郡，治县。◎《宋书·州郡志》：鄱阳太守，孙权分豫章立，治鄱阳。◎《一统志》：故城，今江西饶州府鄱阳县东。◎沈家本曰：范平鄱阳在策征江夏之时，（舆）〈与〉此传不同。◎胡三省曰：《吕范传》止云鄱阳，《孙权传》则有“会稽”二字，地理考之，“会稽”二字衍。◎弼按：孙策早已据有会稽，无俟吕范之平也。鄱阳，互见《吕范传》。</span>
程普讨乐安，
<span class="c1">◎晋、宋志鄱阳郡有乐安县，吴立。◎《元和志》：乐安本汉余汗地，后汉灵帝于此置乐平，南临乐安江，北接平林，因名乐平。◎《寰宇记》：乐安废县，灵帝时筑。◎《一统志》：故城，今饶州府德兴县东。◎《方舆纪要》卷八十五：乐平县在饶州府东百二十里，汉余汗县地。建安中，孙氏析置，属豫章郡。孙休永安中改属鄱阳郡。◎洪亮吉曰：汉末置乐平县，吴改名乐安。◎杨守敬曰：乐平、乐安疑当时二县并立。吴乃并乐平于乐安。洪说本意度之辞，吴增僅乃谓沈《志》云汉末置乐平，误矣。◎谢鍾英曰：今饶州府乐平县治。</span>
太史慈领海昏，
<span class="c1">海昏，今江西南康府建昌县治，见《孙策传》。</span>
韩当、周泰、吕蒙等为剧县令长。
<span class="c1">◎胡三省曰：剧，艰也，甚也。言其地当山越之安，最为艰剧之甚者也。◎沈家本曰：是时韩当为乐安长，周泰为宜春长，吕蒙为广德长。然恐是总叙之词，未必皆一年之事。◎弼按：是年，贺齐平建安、汉兴、南平，见《齐传》。</span>

6. <span id="卷四十七·吴书二·吴主传第二-吴主权-6"></span>
九年，权弟丹杨太守翊为左右所害，
<span class="c1">◎《孙翊传》：建安八年，翊领丹阳太守，时年二十，后卒为左右边鸿所杀。◎详见《孙韶传》注引《吴历》。孙权兄弟四人，策、翊、匡均早死，权独享大年，刘琬之言验矣。</span>
以从兄瑜代翊。
<span class="c1">◎《吴录》曰：是时权大会官寮，沈友有所是非，令人扶出，谓曰：“人言卿欲反。”友知不得脱，乃曰：“主上在许，有无君之心者，可谓非反乎？”遂杀之。友字子正，吴郡人。年十一，
<span class="c2">沈友死于建安九年，时年二十九，则年十一当在灵帝中平三年，是时灵帝犹存，华歆决无“自桓、灵以来”之语。又《按华歆传》，灵帝时歆亦无行风俗至吴郡之事。《吴录》所云前后矛盾如此。</span>
华歆行风俗，见而异之，因呼曰：“沈郎，可登车语乎？”友逡巡却曰：“君子讲好，会宴以礼，今仁义陵迟，圣道渐坏，先生衔命，将以裨补先王之教，整齐风俗，而轻脱威仪，犹负薪救火，无乃更崇其炽乎！”歆惭曰：“自桓、灵以来，虽多英彦，未有幼童若此者。”弱冠博学，多所贯综，善属文辞。兼好武事，注《孙子兵法》。
<span class="c2">◎《隋书·经籍志》：梁有《孙子兵法》二卷，吴处士沈友撰，亡。◎《唐经籍志》：《孙子兵法》二卷，沈友注。◎《艺文志》：沈友注《孙子》二卷。</span>
又辩于口，每所至，众人皆默然，莫与为对，咸言其笔之妙，舌之妙，刀之妙，三者皆过绝于人。权以礼聘，既至，论王霸之略，当时之务，权敛容敬焉。陈荆州宜并之计，纳之。正色立朝，清议峻厉，为庸臣所谮，诬以谋反。权亦以终不为己用，故害之，时年二十九。</span>

7. <span id="卷四十七·吴书二·吴主传第二-吴主权-7"></span>
十年，权使贺齐讨上饶，分为建平县。
<span class="c1">◎钱大昕曰：《晋志》无上饶及建平县，《宋志》鄱阳县有上饶县，吴立。《太康地志》有，王隐《地道》无。疑初立县名建平，后改为上饶也。◎赵一清曰：○《晋志》无上饶，盖废省。建平之名，两志皆不载。○《方舆纪要》卷八十五：上饶故城，在今江西广信府上饶县城西北天津桥之原，孙吴时置县于此，隋废。今社稷坛即其故址也。◎洪亮吉曰：○建平，汉建安初分东候官立。○《元和志》又云：本上饶县，吴分置建平。◎谢鍾英曰：○《寰宇记》：平东校尉贺齐讨上饶，兼旧桐乡置建平县。晋太元四年，改为建阳。◎《方舆纪要》：今福建建宁府建阳县治。◎互见《贺齐传》。建安十一年，击山贼麻、保二屯，平之，见《周瑜传》、《孙瑜传》。</span>

8. <span id="卷四十七·吴书二·吴主传第二-吴主权-8"></span>
十二年，西征黄祖，虏其人民而还。
<span class="c1">《通鉴》载权母吴氏死于是年。</span>

9. <span id="卷四十七·吴书二·吴主传第二-吴主权-9"></span>
十三年春，权复征黄祖，
<span class="c1">权征黄祖用甘宁计，见《甘宁传》。</span>
祖先遣舟兵拒军，
<span class="c1">◎祖横两蒙冲挟守沔口，见《董袭传》。◎赵一清曰：○《方舆纪要》卷七十六：黄州府东有武矶山，相传黄祖屯兵阳逻镇，搜武其上。又卻月城在汉阳府治北六十里，与鲁山相对，形如卻月，后汉末黄祖所守处。建安十三年，孙权夺沔口，攻屠其城。○《水经注》：鲁山左即沔水口，沔左有卻月城，亦曰偃月垒是也。</span>
都尉吕蒙破其前锋，
<span class="c1">蒙为平北都尉，勒前锋，枭黄祖都督陈就首，将士乘胜，水陆并进，见《蒙传》。</span>
而凌统、董袭等尽锐攻之，遂屠其城。
<span class="c1">详见《董袭传》。</span>
祖挺身亡走，
<span class="c1">◎胡三省曰：挺，拔也。</span>
骑士冯则追枭其首，虏其男女数万口。
<span class="c1">如是，则吴之水军习之有素矣，宜其战胜于赤壁也。</span>
是岁，使贺齐讨黟、歙，
<span class="c1">黟，音伊。歙，音摄。
<span class="c2">黟、歙，俱见《孙策传》注引《江表传》。</span>
</span>
分歙为始新、新定、
<span class="c1">◎《贺齐传》：齐表言以叶乡为始新县，复表分歙为新定、黎阳、休阳，并黟、歙，凡六县，权遂割为新都郡，齐为太守，立府于始新。◎《元和志》：始新本歙县东乡。◎《方舆纪要》：始新今浙江严州府淳安县西六十里之威平镇。〖始新，互见《孙休传》永安五年。〗◎《寰宇记》：新定，本歙县南乡安定里。◎谢鍾英曰：今严州府遂安县东，浙江北。</span>
<span class="c1">◎《吴录》曰：晋改新定为遂安。
<span class="c2">◎宋本脱此十字，毛本“遂安”作“遂定”，误。◎《晋志》：新安郡遂安。◎《水经注》：浙江又东迳遂安县南。</span>
</span>
犁阳、休阳县，
<span class="c1">◎宋本脱此五字。《贺齐传》“犁”作“黎”，《晋志》同。◎《一统志》：今安徽徽州府休宁县东南。《府志》：“东南有犁阳乡，在屯溪率口之间。”◎《寰宇记》：孙休改休阳为海阳，晋改为海宁。◎《一统志》：在今休宁县东七里。</span>
<span class="c1">◎《吴录》曰：晋改休阳为海宁。</span>
以六县为新都郡。
<span class="c1">晋改新都郡为新安郡。</span>
荆州牧刘表死，鲁肃乞奉命吊表二子，且以观变。肃未到，而曹公已临其境，表子琮举众以降。刘备欲南济江，肃与相见，因传权旨，为陈成败。备进住夏口，
<span class="c1">夏口，今汉口，详见《魏志·武纪》建安十三年。</span>
使诸葛亮诣权，权遣周瑜、程普等行。是时曹公新得表众，形势甚盛，诸议者皆望风畏惧，多劝权迎之。
<span class="c1">◎《江表传》载曹公与权书曰：“近者奉辞伐罪，旄麾南指，
<span class="c2">《通鉴》“旄”作“旌”。</span>
刘琮束手。今治水军八十万众，
<span class="c2">八十万众，夸辞耳，《诸葛恪传》云“操率三十万众”，可证。</span>
方与将军会猎于吴。”权得书以示群臣，莫不向震失色。
<span class="c2">《通鉴》“向”作“响”。</span>
</span>
惟瑜、肃执拒之议，意与权同。
<span class="c1">详见周瑜、鲁肃传。君臣协谋，不为威慑，破除危疑，英勇果断，而又时值隆冬，北军不利。吴、楚之舟师精于水战，天时、地利、人和，兼而有之，遂能一战功成，雄视江表。赤壁之役，所以垂声千古也。</span>
瑜、普为左右督，各领万人，与备俱进，遇于赤壁，
<span class="c1">赤壁，今湖北武昌府嘉鱼县东北江滨，详见《魏志·武纪》建安十三年。</span>
大破曹公军。公烧其余船引退，士卒饥疫，死者大半。备、瑜等复追至南郡，曹公遂北还，留曹仁、徐晃于江陵，使乐进守襄阳。时甘宁在江陵，
<span class="c1">◎宋本“江陵”作“夷陵”。夷陵，吴改曰西陵，属宜都郡，今湖北宜昌府东湖县东，见《魏志·文帝纪》黄初三年。◎《甘宁传》：宁建计先迳进取夷陵，往即得其城。曹仁乃令五六千人围宁。◎《吕蒙传》：周瑜使甘宁前据夷陵，曹仁分众攻宁。◎据此二传，自以作“夷陵”为是。各本作“江陵”，误。</span>
为仁党所围，用吕蒙计，留凌统以拒仁，以其半救宁，军以胜反。权自率众围合肥，
<span class="c1">合肥，今安徽庐州府合肥县金斗城，见《魏志·武纪》建安十三年。</span>
使张昭攻九江之当涂。
<span class="c1">◎《郡国志》：扬州九江郡当涂。◎刘昭注：○《帝王世记》曰：禹会诸侯涂山。○《皇览》曰：楚大夫子思冢在县东山乡西，去县四十里。子思造芍坡。◎《舆地志》：三国时当涂荒废。◎《宋志》：太康元年，属淮南郡。◎《一统志》：当涂故城，今安徽凤阳府怀远县东南。</span>
昭兵不利，权攻城踰月不能下。曹公自荆州还，遣张喜将骑赴合肥。
<span class="c1">《魏志·武纪》“喜”作“熹”。</span>
未至，权退。
<span class="c1">◎《魏志·蒋济传》：孙权围合肥，张喜单将千骑解围。济密白刺史，伪得喜书，云：“步骑四万，已到雩娄。”权信之，遽烧围走，城用得全。</span>

10. <span id="卷四十七·吴书二·吴主传第二-吴主权-10"></span>
十四年，瑜、仁相守岁余，所杀伤甚众。仁委城走。权以瑜为南郡太守。刘备表权行车骑将军，领徐州牧。备领荆州牧，屯公安。
<span class="c1">◎公安，今湖北荆州府公安县东北，见《蜀志·刘璋传》。是年七月，曹操治水军，自涡入淮，出肥水，军合肥，置扬州郡县长吏，开芍陂屯田。十二月，军还谯。见《魏武纪》。◎《通鉴》：孙权以周瑜领南郡太守，屯据江陵；程普领江夏太守，治沙羡；吕范领彭泽太守；吕蒙领寻阳令。会刘琦卒，权以备领荆州牧。周瑜分南岸地以给备，备立营于油口，改名公安。权以妹妻备。</span>

11. <span id="卷四十七·吴书二·吴主传第二-吴主权-11"></span>
十五年，分豫章为鄱阳郡；
<span class="c1">豫章郡，见《孙策传》。鄱阳郡，见前建安八年。</span>
分长沙为汉昌郡，
<span class="c1">◎长（涉）〈沙〉，见《孙坚传》。◎胡三省曰：○鄱阳，今饶州郡。○沈约《志》：长沙郡有吴昌县，汉末之汉昌也，吴更名。至隋废吴昌入罗县。唐武德八年，又省罗县入湘阴，则知吴立汉昌郡在唐岳州湘阴县界。◎钱大昕曰：是时长沙为刘备所据。建安十九年，权始得长沙三郡，汉昌乃并入长沙，不别立郡矣。◎弼按：○《鲁肃传》：肃建安二十二年卒。○《吕蒙传》：鲁肃卒，蒙屯陆口，肃军属蒙，又拜汉昌太守。○是汉昌未并入长沙也。竹汀说误。◎钱大昭曰：《汉志》无汉昌县。《隶释·周憬碑阴》有“长沙汉昌蹇祇字宣节”，碑立于灵帝熹平时，则此县必桓、灵时置，至是时又立为郡也。◎谢鍾英曰：○《寰宇记》：后汉分罗县为汉昌，孙权于县立郡，又改为吴昌县。○《方舆纪要》：今湖南岳州府平江县东。</span>
以鲁肃为太守，屯陆口。
<span class="c1">◎《水经·江水注》：江水左迳乌林南，又东，右岸得蒲矶口，即陆口也。水出下雋县西三山溪，入蒲沂县北，迳吕蒙城西。昔孙权征长沙、零、桂所镇也。◎《寰宇记》：蒲圻县溯流八十里。◎谢鍾英曰：今蒲沂县西北八十里陆溪口。◎弼按：是年周瑜卒于巴丘，鲁肃代瑜领兵。肃初驻江陵，后下屯陆口，见《肃传》。又是年，孙权遣步骘为交州刺史，交趾太守士燮率兄弟奉承节度，由是岭南始服属于权，见《士燮传》。</span>

12. <span id="卷四十七·吴书二·吴主传第二-吴主权-12"></span>
十六年，权徙治秣陵。
<span class="c1">◎秣陵见《孙策传》，徙治秣陵事见《张纮传》及注。◎沈钦韩曰：○《元和郡县志》云：秣陵故县在润州上元县东南四里。○案《州郡志》，秣陵本治去京邑六十里，今故治邨是也。晋安帝羲熙九年，移治京邑在鬬场。恭帝元熙元年，省扬州府禁防参军，县移治其处。李吉甫所指，乃晋世所移者耳。◎顾祖禹曰：秣陵城在江宁东南五十里。◎潘眉曰：○本传云“五年，屯吴”，至是云“徙治秣陵”，似从吴徙秣陵矣。○王伯厚《地理通释》云：建安十三年，镇丹徒，筑京城。十六年，徙治秣陵。○眉按：王说是也。周瑜、鲁肃、吕范传并云备诣京见权，是年为十三年，又《胡综传》云“权为车骑将军，都京”，是权实镇丹徒。此“徙治秣陵”乃从京口徙秣陵耳。◎吴鸣均曰：或据《孙韶传》“孙河为将军，屯京城。河子韶缮治京城，权甚器之”，以为镇丹徒、筑京城者，孙河父子，非吴主也。不知孙河与孙翊同时被害，权定丹阳，过京城，甚器孙韶，尚在建安九年。至十三年，权则自镇丹徒，更修筑京城，与孙河父子治京城相去已四年矣。《蜀先主传》亦云“先主至京见权，绸缪恩纪”，然则权驻京城，屡有明证。本传失载，史官之失也。◎王鸣盛曰：策初谓瑜，欲以众取吴会，又瑜自居巢还吴，策亲自迎瑜，是策之始立在吴也。又策薨，权统事，瑜将兵赴丧，遂留吴，是权之始立在吴也。吴即今江苏府治，盖自阖闾、夫差以来，吴兵甚强，汉、魏时犹有遗风，非如今日吴人之柔跪，不足为用武地也。《孙策传》言策引兵渡浙江，据会稽，自领会稽太守，以朱治为吴郡太守。但会稽治山阴，吴郡治吴，策虽领会稽，而志量实在江淮上游。在吴犹近之，若居山阴，则太远不及事矣。故下文即云“曹公表策为讨逆将军，封为吴侯”，《孙权传》亦云“曹公表权为讨虏将军，领会稽太守，屯吴”。自此以下，屯吴凡十二年。赤壁破曹之后，方徙治秣陵，改为建业。《张纮传》亦云“纮建计宜出都秣陵，权从之，令还吴迎家”。后居建业者又十年，得荆州之后，又徙武昌。至黄龙元年，乃仍还建业。惟中间曾居京口两年，自此至薨，皆在建业。唐许嵩《建康实录》云 “建安十三年，权始自吴迁于京口。十六年，权自京口徙至秣陵。十七年，城楚金陵邑，地号石头，改秣陵为建业”，叙次较陈《志》分明也。◎弼按：孙权徙治秣陵，固以此为都城要地，然亦未尝宴处。按《权传》，建安十九年，权征皖城，克之。又住陆口，为诸军节度。反自陆口，遂征合肥。二十四年，权征关羽，屯公安。二十五年，自公安都鄂，改名武昌。黄武五年，权征江夏，围石阳。七年，权至皖口，破曹休于石亭。黄龙元年，权迁都建业。嘉禾二年，权向合肥新城。三年，权率大众围合肥新城。若如王说，则似权徙建业后，深居简出，语意似少晦也。◎赵一清曰：○《汉志》：秣陵属丹阳郡，其地本名金陵。○《方舆纪要》卷二十：今江宁府城，六朝时故都也。旧志云，吴大帝筑都城，东晋至陈皆因之。其城近覆舟山，去秦淮五里，内为宫城。○又《纪要》卷二十五：京城，今镇江府治。建安十三年，孙权自吴徙镇于此，筑京城，周三百六十步，于南面、西面各开一门，因京岘山为名，号曰京镇，寻移秣陵，复于此置京督，为重镇。郡有子城，周六百三十步，即吴所筑，内外皆鹙以甓，号铁瓮城。</span>
明年，城石头，改秣陵为建业。
<span class="c1">◎《晋书·地理志》：丹阳郡建邺，本秣陵，孙氏改为建业。武帝平吴，以为秣陵。太康二年，分秣陵北为建邺，改业为邺。◎胡三省曰：○秣陵属丹阳郡，本金陵也，秦始皇改。孙权改曰建业。后避晋愍帝讳，改曰建康。石头城在今建康城西二十里。○《金陵志》：石头城去台城九里，南秦淮水。○张舜民曰：石头城者，天生城壁，有如城然。在清凉寺北覆舟山上。江行自北来者，循石头城转入秦淮。○陆游曰：龙湾望石头山不甚高，然峭立江中，缭绕如垣墙。清凉寺距石头里余，西望即宣化渡及历阳诸山。○宋白曰：晋平吴，分为二邑，自淮水南为秣陵，北为建业。◎赵一清曰：○《吴都赋》：戎车盈于石城。○刘渊林注：石城，石头坞也，在建业西，临江。其中有库藏军储。○《寰宇记》卷九十：石头城，楚威王灭越，置金陵邑，即城也。吴大帝加修，改名石头城，用贮军粮器械。◎沈钦韩曰：○《元和郡县志》云：石头城在县西四里，楚之金陵城也。○《丹阳记》：石头城，吴时悉土坞。义熙中，始加砖累石，因山为城。○《元和郡县志》又云：建康故城，在上元县南三里。建安中，改秣陵为建业。晋复为秣陵，武帝又分秣陵水北为建业，避愍帝讳，改名建康。</span>
闻曹公将来侵，作濡须坞。
<span class="c1">◎吕蒙劝权作坞，见《蒙传》。濡须坞在今安徽无为州东北五十里，详见《魏志·武纪》建安十八年。◎赵一清曰：○《水经》：泄水自濡溪迳安丰县北，流注于淠，亦谓之濡须口。○一清按：濡溪水即《汉志》六安国六县下之如溪水也。班固云“首受沘，东北至寿春入芍坡”。濡、如音同。◎王先谦曰：○《沔水注》：江水自濡须口又东，左会栅口，水导巢湖。○郦注言：濡须水注淠，而今水注江，此古今水道变迁，不能强合者。〖王说见班《志》“六安国安丰”注。〗◎弼按：郦注云“北流注淠”，亦谓之濡须口者，别于巢湖东南注江之濡须口也。注淠者，在合肥之东北；注江者，在合肥之东南。孙权尚不能进据合肥，岂能在合肥之东北作坞乎？赵、王二说均误。◎赵氏又曰：○《寰宇记》卷一百二十四：濡须坞在和州历阳县西南一百八十里，南临须水，状如偃月。陆士衡《辩亡论》曰“濡须之战，临川拥锐”，即此处也。○何焯云：城石头以备陆，作濡须坞以备水，然后建业势壮。◎弼按：是年七月，曹操西征马超。十月，北征杨秋。十七年正月，还邺。十月，征孙权。</span>

13. <span id="卷四十七·吴书二·吴主传第二-吴主权-13"></span>
十八年正月，曹公攻濡须，权与相拒月余。曹公望权军，叹其齐肃，乃退。
<span class="c1">◎《魏志·武帝纪》：攻破权江西营，获权都督公孙阳，乃还。◎《通鉴》曰：曹操进军濡须口，号步骑四十万。权率众七万御之。相守月余，操撤军还。</span>
<span class="c1">◎《吴历》曰：曹公出濡须，作油船，
<span class="c2">◎胡三省曰：油船，盖以牛皮为之，外施油以扞水。</span>
夜渡洲上。权以水军围取，得三千余人，其没溺者亦数千人。权数挑战，公坚守不出。权乃自来，乘轻船，从濡须口入公军。诸将皆以为是挑战者，欲击之。公曰：“此必孙权欲身见吾军部伍也。”敕军中皆精严，弓弩不得妄发。权行五六里，回还作鼓吹。公见舟船器仗军伍整肃，喟然叹曰：“生子当如孙仲谋，刘景升儿子若豚犬耳！”权为笺与曹公，说：“春水方生，公宜速去。”别纸言：“足下不死，孤不得安。”曹公语诸将曰：“孙权不欺孤。”乃彻军还。◎《魏略》曰：权乘大船来观军，公使弓弩乱发，箭著其船，船偏重将覆，权因回船，复以一面受箭，箭均船平，乃还。
<span class="c2">◎李光地曰：此不可信。◎何焯曰：此出敌国口，或有之。当时无火器，故能不惧也。</span>
</span>
初，曹公恐江滨郡县为权所略，征令内移。
<span class="c1">据《魏志·蒋济传》，当为建安十四、五年间事。</span>
民转相惊，自庐江、九江、蕲春、广陵户十余万
<span class="c1">◎《蒋济传》作“十余万众”，此作“十余万户”，《通鉴》从之。◎胡三省曰：○蕲春本属江夏郡。○沈《志》：吴立蕲春郡。○此据《吴志》书之也。蕲，音祁。◎《方舆纪要》卷七十六：建安十二年，吴分置蕲春郡。◎吴增僅曰：建安十三年，孙权击斩黄祖，遂得江夏南境，蕲春郡当即是时分江夏立。建安十八年，蕲春、广陵等郡十余万户皆东渡江，则是时蕲春又属魏矣。其后魏使谢奇为蕲春郡典农，屯皖，吕蒙袭破之，据《蒙传》，在建安十九年以前，虽破奇，实未得蕲春地也。黄武二年，魏以吴降将晋宗为蕲春太守，贺齐等生虏宗，吴于是复置蕲春郡。《蕲州志》谓建安中魏置郡，不知刘琮未降前，荆州悉隶刘表，曹氏安得置郡乎？今从沈《志》。◎谢鍾英曰：○《方舆纪要》：建安十二年，吴分江夏置蕲春郡。○考建安十二年，江夏属刘表。顾氏谓吴分者，误。○《贺齐传》：齐督扶州以上至皖。○是扬州西境至皖，蕲春在皖西，宜属荆州。洪《志》属扬州，误也。◎《一统志》：蕲春故城，今湖北黄州府蕲州西北。◎互见后黄武二年及《吕蒙传》。</span>
皆东渡江，江西遂虚，
<span class="c1">◎胡三省曰：大江东北流，故自历阳至濡须口皆谓之江西，而建业谓之江东。</span>
合肥以南惟有皖城。
<span class="c1">◎皖县，见《孙坚传》。移民事互见《魏志·蒋济传》。◎《宋书·州郡志》：晋复立历阳、当涂诸县。三国时，江淮为战争之地，其间不居者各数百里。此诸县并在江北、淮南，虚其地，无复民户。吴平，各还本，故复立焉。◎赵一清曰：射阳、广陵、海陵、高邮、江都、盐城诸县，皆云三国时废，盖自陈登为广陵太守，屡破孙策之兵，不似华歆、王朗辈束于就毙。后登迁东城太守以去，孙氏遂跨有江表。曹公移民以避其锋，每临大江而叹，恨用登之不终也。</span>

14. <span id="卷四十七·吴书二·吴主传第二-吴主权-14"></span>
十九年五月，权征皖城。闰月，克之，获庐江太守朱光及参军董和，男女数万口。
<span class="c1">◎孙权嘉吕蒙拔皖城之功，拜蒙庐江太守，详见《吕蒙传》。◎钱大昕曰：此又一董和，非蜀之董和也。</span>
是岁刘备定蜀。权以备已得益州，令诸葛瑾从求荆州诸郡。
<span class="c1">◎《蜀志·先主传》：建安二十年，孙权使使报欲得荆州。◎按此下皆为二十年事。</span>
备不许，曰：“吾方图凉州，凉州定，乃尽以荆州与吴耳。”权曰：“此假而不反，而欲以虚辞引岁。”
<span class="c1">◎胡三省曰：谓延引岁时也。孟子曰：“久伐而不归，焉知其非有也？”</span>
遂置南三郡长吏，
<span class="c1">长沙、零陵、桂阳三郡也。</span>
关羽尽逐之。
<span class="c1">是时先主新得益州，意气方盛，骄傲之辞，流露不觉。关羽一介武夫，本无远谋，既背诸葛结吴为援之策，又无鲁肃消弥边衅之能，卤莽灭裂，贻误事机，种此恶因，遂致后日麦城之祸，此真可为叹息者也。</span>
权大怒，乃遣吕蒙督鲜于丹、徐忠、孙规等兵二万取长沙、零陵、桂阳三郡，使鲁肃以万人屯巴丘
<span class="c1">巴丘，今曰巴陵。
<span class="c2">监本“曰”作“日”，误。巴丘，今湖南岳州府巴陵县治，详见《魏志·武帝纪》建安十三年及《蜀志·宗预传》。</span>
</span>
以御关羽。权住陆口，
<span class="c1">陆口，见前十五年。</span>
为诸军节度。蒙到，二郡皆服，惟零陵太守郝普未下。会备到公安，使关羽将三万兵至益阳，
<span class="c1">冯本“阳”作“杨”，误。益阳在今湖南长沙府益阳县东，详见《蜀志·先主传》建安十九年。</span>
权乃召蒙等使还助肃。蒙使人诱普，普降，
<span class="c1">详见《吕蒙传》。郝普事见《蜀志》杨戏《季汉辅臣赞》注。</span>
尽得三郡将守，因引军还，与孙皎、潘璋并鲁肃兵并进，拒羽于益阳。未战，
<span class="c1">鲁肃与关羽会语，肃责数羽，详见《鲁肃传》及注引《吴书》。</span>
会曹公入汉中，备惧失益州，使使求和。
<span class="c1">◎《通鉴考异》曰：《备传》云“曹公定汉中”，《孙权传》云“入汉中”，按操以七月入汉中，备未应即闻之，而八月权已攻合肥，盖闻曹公兵始欲向汉中，即引兵还耳。</span>
权令诸葛瑾报，更寻盟好，遂分荆州长沙、江夏、桂阳以东属权，南郡、零陵、武陵以西属备。
<span class="c1">解见《蜀志·先主传》。</span>
备归，而曹公已还。权反自陆口，遂征合肥。
<span class="c1">◎《张辽传》：权率十万众围合肥。</span>
合肥未下，彻军还。兵皆就路，权与凌统、甘宁等在津北
<span class="c1">◎《甘宁传》：建安二十年，从攻合肥，会疾疫，军吏引出，唯吕蒙、蒋钦、凌统及宁从权逍遥津北。◎《水经注》：合肥东有逍遥津，水上旧有梁。◎《方舆纪要》：今安徽庐州府治东，肥水支津。</span>
为魏将张辽所袭，
<span class="c1">详见《张辽传》。</span>
统等以死捍权，权乘骏马越津桥得去。
<span class="c1">◎谢鍾英曰：○《寰宇记》：西津桥在合肥西北五里。○鍾英按：在古津水上。</span>
<span class="c1">◎《献帝春秋》曰：张辽问吴降人：“向有紫髯将军，长上短下，便马善射，是谁？”降人答曰：“是孙会稽。”辽及乐进相遇，言不早知之，急追自得，举军叹恨。◎《江表传》曰：权乘骏马走津桥，
<span class="c2">宋本、冯本“走”作 “上”。</span>
桥南已见彻，丈余无版。谷利在马后，使权持鞍缓控，
<span class="c2">◎胡三省曰：控，即马控。</span>
利于后著鞭，以助马势，遂得超度。
<span class="c2">◎周寿昌曰：○《御览·兵部》引《环氏吴纪》：大帝合肥之围，谷利助渡津北。</span>
权既得免，即拜利都亭侯。谷利者，本左右给使也，以谨直为亲近监，
<span class="c2">◎胡三省曰：谷，姓也。利，名也。亲近监，官也。</span>
性忠果亮烈，言不苟且，权爱信之。
<span class="c2">谷利事又见后黄武五年注引《江表传》。</span>
</span>

15. <span id="卷四十七·吴书二·吴主传第二-吴主权-15"></span>
二十一年冬，曹公次于居巢，
<span class="c1">居巢，今安徽庐州府巢县东北五里，详见《魏武纪》建安二十二年。</span>
遂攻濡须。
<span class="c1">◎《吕蒙传》：曹公又大出濡须，蒙据坞置强弩万张拒曹公。曹公前锋屯未就，蒙攻破之，曹公引退。</span>

16. <span id="卷四十七·吴书二·吴主传第二-吴主权-16"></span>
二十二年春，权令都尉徐详诣曹公请降，
<span class="c1">◎徐详事见《胡综传》。◎何焯曰：请降者，规以全力取荆也。</span>
公报使修好，誓重结婚。
<span class="c1">曹、孙前已结婚，见《孙策传》。是年，鲁肃卒，以吕蒙代之。</span>

17. <span id="卷四十七·吴书二·吴主传第二-吴主权-17"></span>
二十三年十月，
<span class="c1">“十月”上宜有“冬”字。</span>
权将如吴，亲乘马射虎于庱亭。
<span class="c1">庱，摅陵反。
<span class="c2">◎宋本“庱”下有“音”字。◎《元和郡县志》：庱亭垒在丹阳东四十七里。◎《寰宇记》卷九十二：庱亭舖在常州武进县西五里。◎《方舆纪要》：今镇江府丹阳县东四十七里。◎王鸣盛曰：庾信《哀江南赋》“飞镞于吴亭之虎”，谓此事也。</span>
</span>
马为虎所伤，权投以双戟，虎却废，常从张世击以戈，获之。

18. <span id="卷四十七·吴书二·吴主传第二-吴主权-18"></span>
二十四年，关羽围曹仁于襄阳，曹公遣左将军于禁救之。会汉水暴起，羽以舟兵尽虏禁等步骑三万送江陵，
<span class="c1">◎官本《考证》曰：《御览》作“生虏禁等”，多“生”字。</span>
惟城未拔。权内惮羽，外欲以为己功，笺与曹公，乞以讨羽自效。
<span class="c1">◎《魏志·温恢传》：建安二十四年，孙权攻合肥。◎案：权于二十二年已降曹公，是年又乞以讨羽自效，似无攻合肥之事，或边界小有接触，《温恢传》欲夸大其功，遂不觉其辞之诞也。</span>
曹公且欲使羽与权相持以斗之，
<span class="c1">◎韩菼曰：襄、樊危急，操尚作如此远虑，史云明略最优，当矣。乃魏欲两存孙、刘，而吴不欲两存蜀、魏，何其误也。自此，吴独当曹兵矣。◎弼按：陆逊战胜先主，决计辄还，不复穷追者，计亦出此。自刘、孙失欢，诸葛一军向宛、洛之策不行，终身唯有出秦川而已，此则不能不归咎于关羽之开衅于吴人也。◎又按：是年春间，先主战胜阳平，据有汉中，设无关羽之败，吴、蜀犄角，足以制魏，失此良机，惜哉。</span>
驿传权书，
<span class="c1">此用董昭之策，详见《昭传》。</span>
使曹仁以弩射示羽。羽犹豫不能去。
<span class="c1">◎胡三省曰：羽虽见权书，自恃江陵、公安守固，非权旦夕可拔，又因水势结围，以临樊城，有必破之势，释之而去，必丧前功。此其所以犹豫也。</span>
闰月，权征羽，
<span class="c1">◎赵一清曰：《集古录》钟繇法帖者，曹公破关羽贺捷表也。其后书云“建安二十四年闰月九日，南蕃东武亭侯钟繇上”，集贤校理孙思恭精于历学，余问孙君建安二十四年闰在何月，思恭谓余以汉家所用四分、乾象历推之，是岁闰十月。《三国志》所书时月虽为简略，然以思恭言考之则合。《魏志》是岁“冬十月，军还洛阳”，其下遂书孙权请讨关羽自效。于《吴志》则书“闰月，权征羽”。以魏、吴二志参校，是闰十月矣。然则钟繇安得于闰十月先贺捷也？此表疑非真。◎弼按：《通鉴》编于是年十月。</span>
先遣吕蒙袭公安，获将军士仁。
<span class="c1">士仁在公安拒守，吕蒙令虞翻说降，见《吕蒙传》注引《吴书》。</span>
蒙到南郡，南郡太守麋芳以城降。蒙据江陵，抚其老弱，释于禁之囚。陆逊别取宜都，
<span class="c1">宜都郡治夷道，今湖北荆州府宜都县西北，详见《蜀志·先主传》章武二年。</span>
获秭归、枝江、夷道，
<span class="c1">秭归，今湖北宜昌府归州治，见《蜀志·刘璋传》。枝江，今湖北荆州府枝江县东，见《蜀志·董和传》。</span>
还屯夷陵，
<span class="c1">夷陵，吴改曰西陵，今湖北宜昌府东湖县东，见《魏志·文纪》黄初三年。</span>
守峡口
<span class="c1">◎胡三省曰：○峡口，西陵峡口也。○《宜都记》曰：自黄牛滩东入西陵界，至峡口一百许里。山水纡曲，两岸高山重嶂，非日中夜半不见日月。三峡，此其一也。◎谢鍾英曰：西陵峡，今东湖县西二十五里，峡长二十里。</span>
以备蜀。关羽还当阳，
<span class="c1">当阳，今湖北荆门州当阳县东一百四十里，见《蜀志·先主传》建安十三年。</span>
西保麦城。
<span class="c1">◎《荆州记》曰：南郡当阳县东南有麦城。◎《水经·沮水注》：沮水又东南迳驴城西、磨城东，又南迳麦城西，昔关云长诈降处，自此遂叛。《传》云“子胥造驴、磨二城，以攻麦邑”，谚云“东驴西磨，麦城自破”者也。◎《元和郡县志》：麦城在当阳县东五十里沮、漳二水间。◎《一统志》：当阳县东南五十里。◎或曰：《荆州记》麦城在当阳东南，与传文 “西保”之文不合。◎弼按：汉当阳故城在麦城之东，故曰“西保”。当日关羽向西退走也。</span>
权使诱之。羽伪降，立幡旗为象人于城上，因遁走，兵皆解散，尚十于骑。
<span class="c1">《通鉴》“尚”作“才”。</span>
权先使朱然、潘璋断其径路。十二月，璋司马马忠
<span class="c1">当时有两马忠。</span>
获羽及其子平、都督赵累等于章乡，
<span class="c1">◎《水经·漳水篇》：漳水出临沮县东荆山，东南过蓼亭，又东过漳乡南。◎郦注云：漳水又南历临沮县之章乡南。昔关羽保麦城，诈降而遁，潘璋斩之于此。漳水又南迳当阳县，又南迳麦城东。◎《一统志》：章乡在当阳县东北。</span>
遂定荆州。
<span class="c1">自是，荆州全为吴有，互见《蜀志·先主传》。</span>
是岁大疫，尽除荆州民租税。曹公表权为骠骑将军，假节领荆州牧，封南昌侯。权遣校尉梁寓奉贡于汉，及令王惇市马，
<span class="c1">王惇事又见《三嗣主传》太平元年。</span>
又遣朱光等归。
<span class="c1">朱光即十九年权征皖城所获者，遣朱光而不遣于禁者，权揣知于禁为曹操所重视也。操死，则亦遣之归矣。后权致曹丕笺述及此事，见黄武元年注引《魏略》。权是时上书曹操称臣，称说天命，见《魏武纪》建安二十四年注引《魏略》。</span>
<span class="c1">◎《魏略》曰：梁寓字孔儒，吴人也。权遣寓观望曹公，曹公因以为掾，寻遣南还。
<span class="c2">宋本作“寻遣还南”。</span>
</span>

19. <span id="卷四十七·吴书二·吴主传第二-吴主权-19"></span>
二十五年春正月，曹公薨，
<span class="c1">◎周寿昌曰：承祚于《魏志·武帝纪》书“王崩”，是书于本国也。于《蜀志》是年不书，但书先主即位瑞应等事，独于此书“公薨”，隐抑操为汉臣，使于吴并列也。</span>
太子丕代为丞相魏王，改年为延康。秋，魏将梅敷使张俭求见抚纳。南阳阴、酂、筑阳、
<span class="c1">筑，音逐。</span>
山都、中卢五县民五千家来附。
<span class="c1">◎《郡国志》荆州南阳郡阴、酂、筑阳、山都；南郡中卢。◎《一统志》：阴县故城，今湖北襄阳府光化县西。酂县故城，今光化县北。筑阳故城，今襄阳府谷城县东。山都故城，今襄阳县西北。中卢故城，今襄阳西南。阴、酂、筑阳，三国魏属南乡郡。山都、中卢，三国魏属襄阳郡。</span>
冬，魏嗣王称尊号，改元为黄初。二年四月，刘备称帝于蜀。
<span class="c1">◎李清植曰：于丕书“嗣王”，书“称尊号”，明其为汉之王而僭称尊也。于先主则书名书称帝而已。即此亦见书法之不苟。◎刘咸炘曰：此乃曲说。书王非褒，书名反为褒邪？书名称帝，弥见无位而窃据耳，何不书汉中王邪？◎弼按：《吴志》于魏称帝，于蜀称名，前后一致，不如李、刘所云也。◎沈家本曰：“二年”当提行，各本皆误连上文“改元为黄初”句下，一似建安二十五年改为黄初二年者，殊误。◎朱邦衡曰：前称汉帝年号，此改书魏朔，“二年”上当有“魏黄初”三字，另提一行。否则以二年为明年，以示无统，历一年而自纪黄武，亦史法也。但权受丕册封，自应纪其元。</span>
<span class="c1">◎《魏略》曰：
<span class="c2">各本“略”作“启”，误。宋、元本不误。</span>
权闻魏文帝受禅而刘备称帝，乃呼问知星者，己分野中星气何如，遂有僭意。而以位次尚少，无以威众，又欲先卑而后踞之，为卑则可以假宠，后踞则必致讨，致讨然后可以怒众，众怒然后可以自大，故深绝蜀而专事魏。
<span class="c2">◎唐庚曰：是岁吴、蜀相攻，大战于夷陵。吴人卑辞事魏，受其封爵，恐魏之议其后耳。而《魏略》以为权有僭意，而自顾位轻，故先卑而后踞之。先卑者，规得封爵以成僭窃之机；后踞者，莫见讨伐以激怒其众。夫吴至权三世矣，其势足以自立，尚何以封爵为哉？受封爵则君臣矣，供职贡矣，彼藩国同然，无足怪者。一不从命则王师至，讨有词矣，然后发兵拒战，是抗上矣，尚安能激怒其众哉？既而魏责任子，权不能堪，卒叛之，而为天下笑。方其危急之时，群臣无鲁仲连之策，出一切之计，以宽目前之急，而陈寿犹以勾践奇之。勾践事吴，则尝闻之矣，受吴封爵，则未闻之也。◎弼按：唐说诚是，惟吴、蜀大战夷陵在黄初三年，不在是岁也。◎林国赞曰：权前后两臣魏，前则掩袭荆州之故，后则御兵猇亭之故。最后魏师临江，权犹乞哀，则以吴患莫甚于山越。洎山越削平，权遂僭号，安所谓怒众举事耶？</span>
</span>
权自公安都鄂，改名武昌，
<span class="c1">◎《郡国志》：荆州江夏郡鄂。◎《水经·江水篇》：江水又东过邾县南，鄂县北。◎郦注云：○江之右岸有鄂县故城，旧樊楚地。《世本》称熊渠封其中子红为鄂王。《晋太康地记》以为东鄂矣。○《九州记》曰：鄂，今武昌也。孙权以魏黄初元年自公安徙此，改曰武昌县。鄂县徙治于袁山东，又以其年立为江夏郡，分建业之民千家以益之。至黄龙元年，权徙都建业，以陆逊辅太子镇武昌。孙晧亦都之，晧还东，令滕牧守之。今武昌郡治南有袁山，即樊山也。城西有郊坛，权告天即位于此。◎弼按：孙权自公安都鄂，改名武昌，为黄初二年事。郦注云黄初元年，误也。◎又按：孙权以武昌等六县为武昌郡，传文极为明显。郦注云是年立江夏郡，亦误。《孙权传》“黄龙元年四月，夏口、武昌并言黄龙、凤凰见。丙申，南郊即皇帝位。九月，迁都建业。太子登掌武昌留事”，《晋志》“孙权分江夏立武昌郡”，沈《志》“武昌太守，太康元年改江夏为武昌”，是武昌、江夏二郡分立，吴未省武昌并江夏也。自郦注有此二误，后世地志多沿其讹。又史文“二年四月”四字读者忽略，遂多指为建安末年事。洪、吴、谢、杨诸家皆误，举不胜举，备列其说于此。◎《一统志》：鄂县故城，今湖北武昌府武昌县治。</span>
以武昌、下雉、
<span class="c1">◎《郡国志》：江夏郡下雉。◎《一统志》：故城，今武昌府兴国州东南下雉潭。</span>
寻阳、
<span class="c1">◎寻阳，今湖北黄州府黄梅县北，见《孙策传》注引《江表传》。◎沈《志》：吴立蕲春郡，寻阳县属焉。◎洪亮吉曰：○县当由武昌移属蕲春。○沈《志》：太康元年，省蕲春郡，复以寻阳属武昌。◎谢鍾英曰：○《周瑜传》：进攻寻阳，破刘勋。○《吕蒙传》：蒙渡江立屯，曹仁遇走，蒙领寻阳令。○《明帝纪》：黄初七年，曹休破诸葛瑾别将于寻阳。○《曹休传》：太和二年，休向寻阳深入，不利。○《卫臻传》：权攻合肥，帝自东征，到寻阳，权退。〖事在青龙二年。〗《诸葛恪传》：恪图起田于寻阳。○《晋书》：太康元年，王浑克吴寻阳。○是终魏世，寻阳属吴。</span>
阳新、
<span class="c1">◎杨守敬曰：○《水经·江水注》：富水西北流迳阳新县，故豫章之属县矣。○宋本《寰宇记》：吴大帝分鄂立阳新县，未立武昌以前，属豫章。◎洪亮吉曰：○阳新，吴分鄂县立。○《甘宁传》：拜西陵太守，领阳新、下雉二县。◎吴增僅曰：阳新，建安末属西陵，后又属武昌。◎谢鍾英曰：○阳新，沈《志》吴立，《元和志》吴分鄂县立。《方舆纪要》：今兴国州西南五十里阳新里。</span>
柴桑、
<span class="c1">◎《郡国志》：扬州豫章郡柴桑。◎吴改属武昌郡。《晋志》同。◎胡三省曰：○柴桑县，汉属豫章郡，吴属武昌郡。有柴桑山，在今江州德化西九十里。○杜佑曰：江州寻阳县，南楚城驿，即古之柴桑县。○宋白曰：江州瑞昌县，盖柴桑之旧城。◎《一统志》：故城，今江西九江府德化县西南。</span>
沙羡
<span class="c1">沙羡，今湖北武昌府江夏县西南，见《孙策传》注引《吴录》。</span>
六县为武昌郡。
<span class="c1">◎吴增僅《三国郡县表考证》论吴武昌郡并于江夏，文繁不录。然其举证多误。</span>
五月，建业言甘露降。八月，城武昌，
<span class="c1">◎胡三省曰：既城石头，又城武昌，此吴人保江之根本也。</span>
下令诸将曰：“夫存不忘亡，安必虑危，古之善教。昔隽不疑汉之名臣，于安平之世而刀剑不离于身，盖君子之于武备，不可以已。
<span class="c1">◎《汉书·隽不疑传》：隽不疑字曼倩，勃海人也。暴胜之为直指使者，至勃海，请不疑相见。不疑冠进贤冠，带櫑具剑，佩环玦，褒衣博带，盛服至门上谒。门下欲使解剑，不疑曰：“剑者，君子武备，所以卫身，不可解。请退。”吏白胜之。胜之开阁延请。</span>
况今处身疆畔，豺狼交接，而可轻忽不思变难哉？顷闻诸将出入，各尚谦约，不从人兵，
<span class="c1">◎《魏志·高贵乡公纪》：甘露五年，高贵乡公率将从驾人兵。</span>
甚非备虑爱身之谓。夫保己遗名，以安君亲，孰与危辱？宜深警戒，务崇其大，副孤意焉。”
<span class="c1">◎周寿昌曰：武烈、桓王父子俱以轻侻被害。《易》曰“弗过防之，从或戕之”，吴主深鉴覆车，故谆淳然以此诫其臣下。然合肥之致敌，庱亭之射虎，几蹈危辱，其亦掩睫而忘目者欤？</span>
自魏文帝践阼，权使命称藩，及遣于禁等还。十一月，策命权曰：“盖圣王之法，以德设爵，以功制禄；劳大者禄厚，德盛者礼丰。故叔旦有夹辅之勋，太公有鹰扬之功，并启土宇，并受备物，所以表章元功，殊异贤哲也。近汉高祖受命之初，分裂膏腴以王八姓，
<span class="c1">◎郝经曰：楚王韩信、梁王彭越、九江王英布、韩王信、赵王张耳、燕王卢绾、长沙王吴芮、越王无诸、</span>
斯则前世之懿事，后王之元龟也。朕以不德，承运革命，君临万国，秉统天机，思齐先代，坐而待旦。惟君天资忠亮，命世作佐，深睹历数，达见废兴，远遣行人，浮于潜汉。
<span class="c1">◎《禹贡》曰：沱、潜既道。◎注曰：水自江出为沱，汉为潜。
<span class="c2">◎《孔传》云：沱江别名潜水，名皆复其故道。◎孔《疏》曰：郑注此引《尔雅·释水》。◎陆德明曰：○马云：沱，湖也。其中泉出而不流者，谓之潜。</span>
</span>
望风影附，抗疏称藩，兼纳纤絺南方之贡，普遣诸将来还本朝，忠肃内发，款诚外昭，信著金石，义盖山河，朕甚嘉焉。今封君为吴王，使使持节太常高平侯贞
<span class="c1">◎潘眉曰：贞，邢贞。</span>
授君玺绶策书、金虎符第一至第五、左竹使符第一至第十，以大将军使持节督交州，领荆州牧事，锡君青土，苴以白茅，对扬朕命，以尹东夏。其上故骠骑将军南昌侯印绶符策。今又加君九锡，其敬听后命。以君绥安东南，纲纪江外，民夷安业，无或携贰，是用锡君大辂、戎辂各一，玄牡二驷。君务财劝农，仓库盈积，是用锡君衮冕之服，赤舄副焉。君化民以德，礼教兴行，是用锡君轩县之乐。君宣导休风，怀柔百越，是用锡君朱户以居。君运其才谋，官方任贤，是用锡君纳陛以登。君忠勇并奋，清除奸慝，是用锡君虎贲之士百人。
<span class="c1">◎钱大昭曰：此九锡文与权授公孙渊同。若魏、晋九锡，皆云轩县之乐，六佾之舞，虎贲之士三百人。</span>
君振威陵迈，宣力荆南，枭灭凶丑，罪人斯得，是用锡君鈇钺各一。君文和于内，武信于外，是用锡君彤弓一、彤矢百、玈弓十、玈矢千。君以忠肃为基，恭俭为德，是用锡君秬鬯一卣，圭瓒副焉。钦哉！敬敷训典，以服朕命，以勖相我国家，永终尔显烈。”
<span class="c1">◎何焯曰：特载魏朝策命于传，盖丑之也。◎弼按：自曹瞒为九锡之文，历晋、宋、齐、梁、陈，沿袭无改，往辄相寻，权奸心迹古今一致。史臣备载其文，在当时必以为荣，若以为丑者，必不一再摹拟也。至曹丕之于孙权，孙权之于公孙渊，皆用此术，以为牢笼之计，而所遇皆谲诈，殆所谓君以此始，亦以此终矣。◎或曰：三国奉汉，吴先受封，终不免于兼并。蜀虽先亡，不受魏封，小国避处，而能守义者，群贤辅佐之力也。</span>
<span class="c1">◎《江表传》曰：权群臣议，以为宜称上将军、九州伯，
<span class="c2">◎胡三省曰：王制九州，其一州为天子之县，八州八伯。</span>
不应受魏封。权曰：“九州伯，于古未闻也。昔沛公亦受项羽拜为汉王，此盖时宜耳，复何损邪？”遂受之。
<span class="c2">◎李光地曰：沛公受项羽封，时义帝尚在。</span>
◎孙盛曰：昔伯夷、叔齐不屈有周，鲁仲连不为秦民。夫以匹夫之志，犹义不辱，况列国之君三分天下，而可二三其节，或臣或否乎？余观吴、蜀，咸称奉汉，至于汉代，莫能固秉臣节，
<span class="c2">◎何焯曰：盛何所见，言蜀于汉代臣节不固？与操异，即为贰汉乎？大司马、汉中王之号，非是无以系属人心，异乎？因危自擅也。</span>
君子是以知其不能克昌厥后，卒见吞于大国也。向使权从群臣之议，
<span class="c2">宋本“义”作“议”。</span>
终身称汉将，岂不义悲六合，
<span class="c2">悲，疑作“被”。</span>
仁感百世哉！
<span class="c2">◎或曰：是犹责盗跖以仁义，望倚门以守贞，诚正论而不近情矣。</span>
</span>
是岁，刘备帅军来伐，至巫山、秭归，
<span class="c1">巫山，今四川夔州府巫山县东，见《蜀志·先主传》章武元年。秭归，今湖北宜昌府归州治，见《魏志·文纪》黄初三年。</span>
使使诱导武陵蛮夷，假与印传，许之封赏。于是诸县及五溪民皆反为蜀。
<span class="c1">互见《蜀志·先主传》、《马良传》。</span>
权以陆逊为督，督朱然、潘璋等以拒之。遣都尉赵咨使魏。魏帝问曰：“吴王何等主也？”咨对曰：“聪明仁智，雄略之主也。”帝问其状，咨曰：“纳鲁肃于凡品，是其聪也；拔吕蒙于行阵，是其明也；
<span class="c1">◎李光地曰：此聪、明二字何别？◎何焯曰：此特取给一时，然聪字对品字言，凡品指众口所见凡愚，故曰聪也。张昭訾毁鲁肃，谓其年少粗疏，其不为品藻所归。</span>
获于禁而不害，是其仁也；取荆州而兵不血刃，是其智也；据三州虎视于天下，
<span class="c1">《御览》“州”下有“而”字。三州，荆、扬、交也。</span>
是其雄也；屈身于陛下，是其略也。”
<span class="c1">◎《吴书》曰：
<span class="c2">各本无“曰”字，误。</span>
咨字德度，南阳人，
<span class="c2">◎钱大昭曰：《魏志·司马朗传》有赵咨，亦字德度，河内温人，此别是一人也。◎梁章钜说同。◎弼按：河内赵咨字君初，钱说误。</span>
博闻多识，应对辩捷。权为吴王，擢中大夫，使魏。魏文帝善之，嘲咨曰： “吴王颇知学乎？”咨曰：“吴王浮江万艘，
<span class="c2">◎胡三省曰：艘，苏刀翻。</span>
带甲百万，任贤使能，志存经略，虽有余间，博览书传，历史籍，采奇异，
<span class="c2">《通鉴》作“采微奥”。</span>
不效书生寻章摘句而已。”
<span class="c2">◎胡三省曰：帝好文学，故赵咨以此言讥之。摘，蜀本作“擿”。</span>
帝曰： “吴可征不？”咨对曰：“大国有征伐之兵，小国有备御之固。”
<span class="c2">◎胡三省曰：此二语本《管子》。</span>
又曰：“吴难魏不？”咨曰：“带甲百万，江、汉为池，何难之有？”又曰：“吴如大夫者几人？”咨曰：“聪明特达者八九十人，如臣之比，车载斗量，不可胜数。”
<span class="c2">◎《通鉴辑览》曰：此等问答，或出于使者自记，以见己长，未可尽信。且以曹丕求珍责任子，不明时势之人，安能有屡更其端之问，如出一手之文乎？</span>
咨频载使北，人敬异。
<span class="c2">◎朱邦衡曰： “北”下疑脱“魏”字，或作“频载奉使，北人敬异”。</span>
权闻而嘉之，拜骑都尉。咨言曰： “观北方终不能守盟，今日之计，朝廷承汉四百之际，应东南之运，宜改年号，正服色，以应天顺民。”权纳之。</span>
帝欲封权子登，权以登年幼，上书辞封，重遣西曹掾沈珩陈谢，
<span class="c1">◎胡三省曰：○《姓谱》：沈姓出吴兴，本自周文王第十子聃季，食采于沈，即汝南舆沈亭是也。子孙以国为氏。又楚庄王之子公子真封于沈鹿，其后有沈尹戍、沈诸梁。○珩，音行。</span>
并献方物。
<span class="c1">◎《吴书》曰：珩字仲山，吴郡人。少总经艺，
<span class="c2">宋本“总”作“综”。</span>
尤善《春秋》内、外传。权以珩有智谋，能专对，乃使至魏。魏文帝问曰：“吴嫌魏东向乎？”珩曰： “不嫌。”曰：“何以？”曰：“信恃旧盟，言归于好，是以不嫌。若魏渝盟，自有豫备。”又问：“闻太子当来，宁然乎？”珩曰：“臣在东朝，朝不坐，宴不与，
<span class="c2">◎胡三省曰：吴在江东，故曰东朝。“朝不坐，宴不与”，《礼记·檀弓》记尹商阳之言。</span>
若此之议，无所闻也。”文帝善之，乃引珩自近，谈语终日。珩随事响应，无所屈服。珩还言曰：“臣密参侍中刘晔，数为贼设奸计，终不久悫。臣闻兵家旧论，不恃敌之不我犯，恃我之不可犯，今为朝廷虑之。且当省息他役，惟务农桑以广军资；修缮舟车，增作战具，令皆兼盈；抚养兵民，使各得其所；揽延英俊，
<span class="c2">冯本“揽”作“览”。</span>
奖励将士，则天下可图矣。”以奉使有称，封永安乡侯，
<span class="c2">◎赵一清曰：○《宋书·州郡志》：吴兴太守领武康令。吴分乌程、余杭立永安县，晋武帝太康元年更名。</span>
官至少府。
<span class="c2">◎赵一清曰：○《御览·八百二十》引《笑林》曰：沈珩弟峻，字叔山，有誉而性俭。张温使蜀，辞峻，峻入内良久，出语温曰：“向择一端布，欲以送卿，而无粗者。”温嘉其能显非。</span>
</span>
立登为王太子。
<span class="c1">以诸葛恪、张休、顾谭、陈表为中庶子，谓之四友。《通鉴》载权于武昌临钓台饮酒，大醉，及手剑欲击虞翻，皆为是年事。</span>
<span class="c1">◎《江表传》曰：是岁魏文帝遣使求雀头香、大贝、明珠、象牙、犀角、玳瑁、孔雀、翡翠、斗鸭、长鸣鸡。
<span class="c2">◎胡三省曰：○《本草》以香附子为雀头香。此物处处有之，非珍也，恐别是一物。贝质白如玉，紫点为文，皆行列相当。明珠出合浦，大者径寸。象出交趾，雄者有两长牙，长丈余。犀亦出交趾，惟通天犀最贵，角有白理如线，置米群鸡中，鸡往啄米，见犀辄惊却，南人呼为骇鸡犀。玳瑁状如龟，腹背甲有烘点，其大者如盘盂。○《诸蕃志》：玳瑁形如龟鼋，背甲十三片，黑白班文，间错边欄，缺齿如锯，无足而有四鬣，前长后短，以鬣棹水而行。鬣与首班文如甲。老者甲厚而黑白分明，少者甲薄而花字模糊。世传鞭血成班者，妄也。○孔雀生罗州，雄者尾金翠色，光耀可爱。○《埤雅》曰：《博物志》云孔雀尾多变色，或红或黄，论如云霞，其色不定。人拍其尾则舞，尾有金翠。五年而后成，始生三年，金翠尚小，初春乃生，三四月后复凋，与花萼俱衰荣。人采其尾以饰扇拂，生取则金翠之色不灭。南人取其尾者，握刀蔽于丛竹潜隐之处，伺过急斩其尾，若不即断，回首一顾，金翠无复光彩。每欲小栖，先择置尾之地，故欲生捕，候雨甚则往擒之，尾霑而重，不能高翔，人虽至，且爱其尾，不复骞扬也。○翡翠大小一如雀，雄赤曰翡，雌青曰翠，羽可为饰。鸭驯狎，能斗者难得。长鸣鸡者，其鸣声长也。</span>
群臣奏曰：“荆、扬二州，贡有常典，
<span class="c2">◎胡三省曰：禹别九州，任土作贡，此常典也。</span>
魏所求珍玩之物非礼也，宜勿与。”权曰：“昔惠施尊齐为王，客难之曰：‘公之学去尊，今王齐，何其倒也？’惠子曰：‘有人于此，欲击其爱子之头，而石可以代之，子头所重而石所轻也，以轻代重，何为不可乎？’
<span class="c2">惠施，宋人。客者，匡章也。事见《吕氏春秋》。</span>
方有事于西北，
<span class="c2">◎胡三省曰：谓与蜀相拒，复须备魏也。</span>
江表元元，恃主为命，非我爱子邪？彼所求者，于我瓦石耳，孤何惜焉？彼在谅闇之中，而所求若此，宁可与言礼哉！”皆具以与之。
<span class="c2">◎胡三省曰：史言魏文帝为敌国所窥。</span>
</span>

20. <span id="卷四十七·吴书二·吴主传第二-吴主权-20"></span>
黄武元年
<span class="c1">◎是年，魏黄初三年，蜀章武二年。时孙权年四十一岁。◎胡三省曰：吴改元黄武，亦以五德之运，承汉为土德也。</span>
春正月，陆逊部将军宋谦等攻蜀五屯，
<span class="c1">◎何焯曰： “军”字疑衍。</span>
皆破之，斩其将。三月，鄱阳言黄龙见。蜀军分据险地，前后五十余营，
<span class="c1">◎《魏志·文帝纪》：帝闻备兵东下，树栅连营七百余里。◎《陆逊传》：备从巫峡、建平连围至夷陵界，立数十屯。</span>
逊随轻重以兵应拒，自正月至闰月，
<span class="c1">◎潘眉曰：是年闰六月。</span>
大破之，临陈所斩及投兵降首数万人。刘备奔走，仅以身免。
<span class="c1">详见《陆逊传》。</span>
<span class="c1">◎《吴历》曰：权以使聘魏，具上破备获印绶及首级、所得土地，并表将吏功勤宜加爵赏之意。文帝报使，致鼲子裘、
<span class="c2">◎《说文》：鼲鼠出丁零胡，皮可为裘。◎鼲，音魂。</span>
明光铠、
<span class="c2">◎《北史·蔡祐传》：祐著明光铁铠，所向无敌。齐人咸曰：“此铁猛兽也。”皆避之。</span>
騑马，
<span class="c2">騑，音非，骖马也。</span>
又以素书所作《典论》及诗赋与权。
<span class="c2">◎互见《魏志·文帝纪》黄初七年注。◎潘眉曰：许慎解“素，白致缯也”，蔡中郎“非流纨丰素，不轻下笔”，即此素字。◎《典论》，亦见《魏文纪》注。</span>
◎《魏书》载诏答曰：“老虏边窟，越险深入，旷日持久，内迫罢弊，外困智力，故见身于鸡头，
<span class="c2">◎赵一清曰：○《方舆纪要》卷七十七：鸡头山在荆门州北六十里，最高，谚云“鸡头马仰，去天一丈”。</span>
分兵拟西陵，
<span class="c2">西陵即夷陵，见前建安二十四年。</span>
其计不过谓可转是前迹
<span class="c2">宋本“是”作“足”。</span>
以摇动江东。根未著地，摧折其支，虽未刳备五脏，使身首分离，其所降诛，亦足使虏部众凶惧。昔吴汉先烧荆门，后发夷陵，而子阳无所逃其死；
<span class="c2">◎公孙述字子阳。◎范《书·吴汉传》：建武十一年，汉率岑彭等伐公孙述。彭破荆门，长驱入江关，汉留夷陵。</span>
来歙始袭略阳，文叔喜之，而知隗嚣无所施其巧。
<span class="c2">◎光武，字文叔。◎范《书·来歙传》：建武八年，歙伐山开道，迳至略阳，斩嚣守将金梁，因保其城。嚣大惊曰：“何其神也！”</span>
今讨此虏，正似其事，将军勉建方略，务全独克。”</span>

21. <span id="卷四十七·吴书二·吴主传第二-吴主权-21"></span>
初权外托事魏，而诚心不款。魏欲遣侍中辛毗、尚书桓階往与盟誓，并征任子，权辞让不受。
<span class="c1">◎梁章钜曰：《御览·一百八十》引，“欲”作“乃”，是也。◎沈家本曰：辛毗、桓階二传并无使吴事，盖以权辞让不受，欲遣而未行也。“欲”字不当作“乃”，梁说误。下文文帝报书云“遣尚书、侍中践修前言，以定任子。君遂设辞，不欲使进”，是毗、階未至吴之证也。</span>
秋九月，魏乃命曹休、张辽、臧霸出洞口，
<span class="c1">◎曹休、臧霸二传作“洞浦”，《董昭传》作“洞浦口”，《吕范传》作“洞口”。洞口，今安徽和州西南临江。见《魏志·曹休传》。◎胡三省曰：○据《张辽传》：帝遣辽乘舟与曹休至海陵，临江，与诸将破吕范。○又据《贺齐传》：齐督扶州以上至皖。黄武初，魏使曹休来伐，齐住新市。会洞口诸军遭风流溺，赖齐未济，诸将倚以为势。休等惮之，遂引军还。○又据《王淩传》：辽等至广陵，临江。○盖广陵即海陵也。○萧子显曰：南兖州刺史每以秋月出海陵观涛，与京口对岸。○又据《晋书·谯王尚之传》：桓玄攻尚之于历阳，使冯该断洞浦，焚舟舰。○则洞口在历阳江边明矣。</span>
曹仁出濡须，
<span class="c1">濡须，今安徽无为州东北，见《魏武纪》建安十八年。</span>
曹真、夏侯尚、张郃、徐晃围南郡。
<span class="c1">◎《曹真传》：真击牛渚屯，破之。◎《夏侯尚传》：使尚与真共围江陵。是时，三道进兵，曹真等攻上游，以击下游之牛渚屯。◎《曹仁传》：仁督诸军据乌江。◎然则破牛渚屯者，或为曹仁之军乎？</span>
权遣吕范等督五军，以舟军拒休等，
<span class="c1">◎《吕范传》：范督徐盛、全琮、孙韶等，以舟师拒休等于洞口。时遭大风，船人覆溺，死者数千。</span>
诸葛瑾、潘璋、杨粲救南郡，
<span class="c1">◎《夏侯尚传》：尚攻瑾诸军，破之。</span>
朱桓以濡须督拒仁。
<span class="c1">桓军战胜，见后，又见《桓传》。是役吕范、诸葛瑾两军皆败。</span>
时扬、越蛮夷多未平集，内难未弥，故权卑辞上书，求自改悔，
<span class="c1">宋本、冯本“悔”作“厉”，《通鉴》同。</span>
“若罪在难除，必不见置，当奉还土地民人，乞寄命交州，以终余年。”
<span class="c1">◎李光地曰：真奸雄狡猾，盖句践之流风余习也，此处与蜀人迥异。</span>
文帝报曰：“君生于扰攘之际，本有从横之志，降身奉国，以享兹祚。自君策名已来，贡献盈路。讨备之功，国朝仰成。埋而掘之，古人之所耻。
<span class="c1">◎《国语》曰：狸埋之，狸掘之，是以无成功。
<span class="c2">◎宋本“貍”作“狸”。此《国语·吴语》之辞。◎《国语》云：狐埋之而狐搰之，是以无成功。◎韦注：埋，藏也。搰，发也。搰，户骨切，掘地也。</span>
</span>
朕之与君，大义已定，岂乐劳师远临江汉？廊庙之议，王者所不得专；三公上君过失，皆有本末。朕以不明，虽有曾母投杼之疑，
<span class="c1">◎《史记·甘茂传》：茂曰：“鲁人有与曾参同姓名者杀人，人告其母曰‘曾参杀人’，其母织自若也。顷之，一人又告之，其母尚织自若也。顷又一人告之，其母投杼下机，踰墙而走。夫以曾参之贤与其母信之也，三人疑之，其母惧焉。</span>
犹冀言者不信，以为国福。故先遣使者犒劳，又遣尚书、侍中践修前言，以定任子。君遂设辞，不欲使进，议者怪之。
<span class="c1">◎《魏略》载魏三公奏曰：
<span class="c2">◎赵一清曰：《隋志》梁有魏时《群臣表伐吴策》一卷。</span>
“臣闻枝大者披心，尾大者不掉，有国有家之所慎也。昔汉承秦弊，天下新定，大国之王，臣节未尽，以萧、张之谋不备录之，至使六王前后反叛，已而伐之，戎车不辍。又文、景守成，忘战戢役，骄纵吴、楚，养虺成蛇，既为社稷大忧，盖前事之不忘，后事之师也。吴王孙权，幼豎小子，
<span class="c2">冯本“豎”作“竖”，误。</span>
无尺寸之功，遭遇兵乱，因父兄之绪，少蒙翼卵昫伏之恩，
<span class="c2">宋本“昫”作“煦”，《文类》作“育”。</span>
长含鸱枭反逆之性，背弃天地，
<span class="c2">宋本“地”作“施”。</span>
罪恶积大。复与关羽更相觇伺，逐利见便，挟为卑辞。
<span class="c2">◎陈仁锡曰：八字是吴作用。</span>
先帝知权奸以求用，时以于禁败于水灾，等当讨羽，
<span class="c2">◎等，疑作“本”，郝《书》作“分”。◎何曰：宋本作“筹”。</span>
因以委权。先帝委裘下席，权不尽心，诚在恻怛，
<span class="c2">“诚”字疑误，郝《书》作“不”。</span>
欲因大丧，寡弱王室，希托董桃传先帝令，
<span class="c2">◎钱仪吉曰：董桃未详。</span>
乘未得报许，擅取襄阳，及见驱逐，乃更折节。邪辟之态，巧言如流，虽重驿累使，发遣禁等，内包隗嚣顾望之奸，外欲缓诛，支仰蜀贼。圣朝含弘，既加不忍，优而赦之，与之更始，猥乃割地王之，使南面称孤，兼官累位，礼备九命，名马百驷，以成其势，光宠显赫，古今无二。权为犬羊之姿，横被虎豹之文，不思静力致死之节，
<span class="c2">◎静，疑作“尽”。◎何焯曰：宋本作“靖”。</span>
以报无量不世之恩。臣每见所下权前后章表，又以愚意采察权旨，
<span class="c2">旨，疑作“指”。</span>
自以阻带江湖，负固不服，狃挟累世，
<span class="c2">宋本“挟”作“ ”。</span>
诈伪成功，上有尉佗、英布之计，
<span class="c2">◎《史记·南越尉佗传》：南越王尉佗者，真定人也，姓赵氏。佗，秦时用为南海龙川令，至二世时，行南海尉事。秦已破灭，佗即自立为南越武王。◎《索隐》云：尉，官也。佗，名也。◎《史记·黥布传》：黥布者，六人也，姓英氏。汉立布为淮南王。布反书闻，薛公曰：“布反不足怪也。使布出於上计，山东非汉之有也；出中计，胜败之数未可知也；出下计，陛下安枕而卧矣。”</span>
下诵伍被屈强之辞，
<span class="c2">◎《汉书·伍被传》：被，楚人也。或言其先伍子胥后也。被以材能称，为淮南中郎。淮南王安好术学，折节下士，招致英雋以百数，被为冠首。淮南王阴有邪谋，被数微谏。王恐阴事泄，谓被曰：“事至，吾欲遂发。”被曰：“东保会稽，南通劲越，屈强江、淮间，可以延岁月之寿耳，未见其福也。”</span>
终非不侵不叛之臣。以为晁错不发削弱王侯之谋，
<span class="c2">宋本“以为”上多“臣”字。</span>
则七国同衡，祸久而大；
<span class="c2">◎《史记·晁错传》：错，颍川人。为御史大夫，请诸侯之罪过，削其地，收其枝郡。吴楚七国果反，以诛错为名。</span>
蒯通不决袭历下之策，则田横自虑，罪深变重。
<span class="c2">◎《史记·田儋列传》：韩信用蒯通计，度平原，袭破齐历下军，因入临淄。韩信遂平齐，乞自立为齐假王，汉因而立之。田横惧诛，而与其徒属五百余人入海居岛中。</span>
臣谨考之《周礼》九伐之法，
<span class="c2">◎《周礼·大司马》：以九伐之法正邦国。◎郑注云：诸侯有违王命，则出兵以征伐之，所以正之也。诸侯之于国，如树木之有根本，是以言伐云。</span>
平权凶恶，逆节萌生，
<span class="c2">冯本“节”作“罪”。</span>
见罪十五。昔九黎乱德，黄帝加诛；
<span class="c2">◎《史记·五帝本纪》：蚩尤最为暴，莫能伐。黄帝禽杀蚩尤。◎孔安国曰：九黎，君号，蚩尤是也。</span>
项羽罪十，汉祖不舍。
<span class="c2">◎《史记·高祖本纪》：汉王数项羽十罪。</span>
权所犯罪衅明白，非仁恩所养，宇宙所容。臣请免权官，鸿胪削爵土，
<span class="c2">毛本 “土”作“士”，误。</span>
捕治罪。敢有不从，移兵进讨，以明国典好恶之常，以静三州元元之苦。”
<span class="c2">三州，荆、扬、交也。</span>
其十五条，文多不载。</span>
又前都尉浩周劝君遣子，乃实朝臣交谋，以此卜君，君果有辞，外引隗嚣遣子不终，
<span class="c1">◎范《书·隗嚣传》：嚣遣长子恂随来歙入关，以为胡骑校尉，后嚣终不降，于是诛其子恂。</span>
内喻窦融守忠而已。
<span class="c1">◎范《书·窦融传》：融行河西五郡大将军事，与五郡太守共砥厉兵马，上书请师期。帝深嘉美之。</span>
世殊时异，人各有心。浩周之还，口陈指麾，益令议者发明众嫌，终始之本，无所据仗，故遂俯仰从群臣议。今省上事，款诚深至，心用慨然，凄怆动容。即日下诏，敕诸军但深沟高垒，不得妄进。若君必效忠节，以解疑议，登身朝到，夕召兵还。此言之诚，有如大江！”
<span class="c1">◎或曰：曹丕无如孙权何，而妄自夸大如此。</span>
<span class="c1">◎《魏略》曰：浩周
<span class="c2">◎胡三省曰：○浩，姓也。○《姓谱》：汉有青州刺史浩赏。</span>
字孔异，上党人。
<span class="c2">上党治长子，今潞安府长子县城西。</span>
建安中仕为萧令，
<span class="c2">萧县，今徐州府萧县西北。</span>
至徐州刺史。后领护于禁军，军没，为关羽所得。权袭羽，并得周，甚礼之。及文帝即王位，权乃遣周，为笺魏王曰：“昔讨关羽，获于将军，即白先王，当发遣之。此乃奉款之心，不言而发。先王未深留意，而谓权中间复有异图，愚情慺慺，用未果决。遂值先王委离国祚，殿下承统，下情始通。公私契阔，未获备举，是令本誓未即昭显。梁寓传命，委曲周至，深知殿下以为意望。权之赤心，不敢有他，愿垂明恕，保权所执。谨遣浩周、东里衮，
<span class="c2">◎胡三省曰：东里之先，以居里为氏。</span>
至情至实，皆周等所具。”又曰：“权本性空薄，文武不昭，昔承父兄成军之绪，得为先王所见奖饰，遂因国恩，抚绥东土。而中间寡虑，庶事不明，畏威忘德，以取重戾。先王恩仁，不忍遐弃，既释其宿罪，且开明信。虽致命虏廷，枭获关羽，功效浅薄，未报万一。事业未究，先王即世。殿下践阼，威仁流迈，私惧情愿未蒙昭察。梁寓来到，具知殿下不遂疏远，必欲抚录，追本先绪。权之得此，欣然踊跃，心开目明，不胜其庆。权世受宠遇，分义深笃，今日之事，永执一心，惟察慺慺，重垂含覆。”又曰：“先王以权推诚已验，军当引还，故除合肥之守，著南北之信，令权长驱不复后顾。近得守将周泰、全琮等白事，过月六日，有马步七百，径到横江，
<span class="c2">横江，今安徽和州东南二十五里，直江南采石渡处，见《孙策传》。</span>
又督将马和
<span class="c2">宋本、冯本 “督”作“笃”。</span>
复将四百人进到居巢，
<span class="c2">居巢，今安徽庐州府巢县东北五里。</span>
琮等闻有兵马渡江，视之，为兵马所击，临时交锋，大相杀伤。卒得此问，情用恐惧。权实在远，不豫闻知，约敕无素，敢谢其罪。又闻张征东、朱横海
<span class="c2">◎张辽拜征东将军。◎沈家本曰：朱横海，不知何名。朱灵为后将军，附《徐晃传》，不言为横海也。洪饴孙《三国职官表》横海将军列朱灵，似失阙疑之义。</span>
今复还合肥，先王盟要，由来未久，且权自度未获罪衅，不审今者何以发起，牵军远次？事业未讫，甫当为国讨除贼备，重闻斯问，深使失图。凡远人所恃，在于明信，愿殿下克卒前分，开示坦然，使权誓命，得卒本规。凡所愿言，周等所当传也。”初东里衮为于禁军司马，前与周俱没，又俱还到，有诏皆见之。帝问周等，周以为权必臣服，而东里衮谓其不可必服。帝悦周言，以为有以知之。是岁冬，魏王受汉禅，遣使以权为吴王，诏使周与使者俱往。周既致诏命，时与权私宴，谓权曰：“陛下未信王遣子入侍也，周以阖门百口明之。”权因字谓周曰：“浩孔异，卿乃以举家百口保我，我当何言邪？”遂流涕霑襟。及与周别，又指天为誓。周还之后，权不遣子而设辞，帝乃久留其使。到八月，权上书谢，又与周书曰：“自道路开通，不忘修意。既新奉国命，加知起居，假归河北，故使情问不获果至。望想之劳，曷云其已。
<span class="c2">毛本“曷”作“偈”，误。</span>
孤以空闇，分信不昭，中间招罪，以取弃绝，幸蒙国恩，复见赦宥，喜乎与君克卒本图。《传》不云乎：
<span class="c2">毛本“不”作“注”，误。</span>
‘虽不能始，善终可也。’”又曰：“昔君之来，欲令遣子入侍，于时倾心欢以承命，徒以登年幼，欲假年岁之间耳。而赤情未蒙昭信，遂见讨责，常用惭怖。自顷国恩，复加开导，忘其前愆，取其后效，喜得因此寻竟本誓。前以有表具说遣子之意，想君假还，已知之矣。”
<span class="c2">毛本“矣”作“也”。</span>
又曰：“今子当入侍，而未有妃耦，昔君念之，以为可上连缀宗室若夏侯氏，虽中间自弃，常奉戢在心。
<span class="c2">毛本“常”作“当”，误。</span>
当垂宿念，为之先后，使获攀龙附骥，永自固定。其为分惠，岂有量哉！如是欲遣孙长绪
<span class="c2">孙邵字长绪，见四年注引《吴录》。</span>
与小儿俱入，奉行礼聘，成之在君。”又曰：“小儿年弱，加教训不足，念当与别，为之缅然，父子恩情，岂有已邪！又欲遣张子布追辅护之。
<span class="c2">张昭字子布。</span>
孤性无余，凡所欲为，今尽宣露。惟恐赤心不先畅达，
<span class="c2">◎官本《考证》曰：《册府》“先”作“克”。</span>
是以具为君说之，宜明所以。”于是诏曰：“权前对浩周，自陈不敢自远，乐委质长为外臣，又前后辞旨，头尾击地，此鼠子自知不能保尔许地也。又今与周书，请以十二月遣子，复欲遣孙长绪、张子布随子俱来，彼二人皆权股肱心腹也。又欲为子于京师求妇，此权无异心之明效也。”
<span class="c2">◎李龙官曰：诸本皆脱“无”字，误，惟《册府》有之。</span>
帝既信权甘言，且谓周为得其真，而权但华伪，竟无遣子意。自是之后，帝既彰权罪，周亦见疏远，终身不用。</span>
权遂改年，临江拒守。
<span class="c1">◎赵一清曰：○《隋书·薛道衡传》：郭璞云：“江表偏王三百年，还于中国合。”○案：江南偏王者，起吴大帝孙权黄武元年，尽归命侯晧天纪四年，共五十九年。又起晋元帝建武元年，尽陈后主贞明九年，共二百七十七年。合得三百三十六年。○又《鼎录》曰：孙权黄武元年，于彭蠡水沈一鼎，其文曰“百神助阳侯伏三足”，大篆书。</span>
冬十一月，大风，范等兵溺死者数千，余军还江南。曹休使臧霸以轻船五百、敢死万人袭攻徐陵，
<span class="c1">◎赵一清曰：○《方舆纪要》卷二十五：京口先为徐陵镇，其地盖丹徒县西乡京口里也。○《通释》：徐陵、丹徒、京城，其实一也。吴以其临江津，因置督守之。◎谢鍾英曰：○《通鉴》：咸宁五年，吴主遣徐陵督陶濬将七千人，从西道与交州牧陶璜共击郭马。○胡三省曰：徐陵与洞浦对岸，吴主权将吕范洞浦之败，魏臧霸渡江攻徐陵，全琮、徐盛击却之。又华覈封徐陵亭侯，则徐陵盖亭名，吴以其临江津，置督守之。○鍾英按：今太平府西南东梁山之北。</span>
烧攻城车，杀略数千人。将军全琮、徐盛追斩魏将尹卢，杀获数百。十二月，权使太中大夫郑泉聘刘备于白帝，始复通也。
<span class="c1">◎《江表传》曰：权云：“近得玄德书，已深引咎，求复旧好。前所以名西为蜀者，以汉帝尚存故耳，今汉已废，自可名为汉中王也。”
<span class="c2">◎何焯曰：此非惟以通好，亦谓汉帝改步，可以各王其地，自为计也。◎弼按：此时先主已称帝，何以尚名汉中王？又据孙权名西为蜀之言，可知蜀为魏、吴所加，非刘氏自称之名。后日两国盟词〖见黄龙元年。〗亦称为汉，陆机《辨亡论》亦称汉主，可证蜀为魏、晋所称。</span>
◎《吴书》曰：郑泉字文渊，陈郡人。博学有奇志，而性嗜酒，其间居每曰：“愿得美酒满五百斛船，
<span class="c2">毛本“满”作“斗”，误。</span>
以四时甘脃置两头，
<span class="c2">◎《史记·聂政传》曰：政曰： “旦夕得甘毳以养亲。”◎《集解》：此芮反。◎《索隐》：邹氏音脃，二义相通也。◎《吕氏春秋》：越王三年，苦心势力，有甘脃不敢食。◎脃，俗作“脆”，读如翠。《说文》“小耎易断”，盖柔之义。</span>
反覆没饮之，惫即住而啖肴膳。酒有斗升减，随即益之，不亦快乎！”权以为郎中。尝与之言：“卿好于众中面谏，或失礼敬，宁畏龙鳞乎？”对曰：“臣闻君明臣直，今值朝廷上下无讳，实恃洪恩，不畏龙鳞。”后侍宴，权乃怖之，使提出付有司促治罪。泉临出屡顾，权呼还，笑曰：“卿言不畏龙鳞，何以临出而顾乎？”对曰：“实侍恩覆，知无死忧，至当出閤，感惟威灵，不能不顾耳。”使蜀，刘备问曰：“吴王何以不答吾书，得无以吾正名不宜乎？”泉曰：“曹操父子陵轹汉室，终夺其位。殿下既为宗室，有维城之责，不荷戈执殳为海内率先，而于是自名，未合天下之议，是以寡君未复书耳。”
<span class="c2">郑泉之言，与费诗之见相同，此亦当时之公论也。</span>
备甚惭恧。泉临卒，谓同类曰：“必葬我陶家之侧，庶百岁之后化而成土，幸见取为酒壶，实获我心矣。”</span>
然犹与魏文帝相往来，
<span class="c1">◎何焯曰：待西邻之固也。</span>
至后年乃绝。
<span class="c1">两国交兵，复相往来，此亦畸形外交。然仲谋胸有策略，非漫无主宰者，曹丕、刘备，均为其所玩弄矣。</span>
是岁改夷陵为西陵。
<span class="c1">夷陵，见前建安二十四年。晋武帝太康元年，复曰夷陵，见沈《志》。</span>

22. <span id="卷四十七·吴书二·吴主传第二-吴主权-22"></span>
二年春正月，曹真分军据江陵中州。
<span class="c1">◎详见《朱然传》。◎胡三省曰：去年吴将孙盛据中洲。据《潘璋传》，江陵中洲即百里洲也。其洲自枝江县西至上明，东及江津，江津北岸即江陵故城。◎赵一清曰：凡曰中州，皆江中之洲也。下文“濡须中洲”正同。</span>
是月，城江夏山。
<span class="c1">◎赵一清曰：○《水经注》：江水迳鲁山，古翼际山也。山中有吴江夏太守陆焕所治城，盖取二水之名。《地理志》曰：“夏水过郡入江，故曰江夏也。”旧治安陆，汉高帝六年置，吴乃徙此。又黄鹄山东北对夏口城，魏黄初二年孙权所筑，依山傍江，开势明远，凭墉藉阻，高观枕流。对岸则入沔津，故城以夏口为名，亦沙羡县治也。○一清按：《齐书·州郡志》“郢州，镇夏口，旧要害也。吴置督将为鲁口屯，对鲁山岸，因为名也”，《程普传》 “领江夏太守，治沙羡”，此吴置郡立屯之始。○又《方舆纪要》卷七十六：武昌县西五十里有梅城，居平川中，相传黄武中所筑，西二十里有仔城，皆废。</span>
改《四分》，用《乾象历》。
<span class="c1">◎潘眉曰：○《宋书·历志》云：光和中，谷城门候刘洪始悟《四分》，于天疏阔，更以五百八十九为纪法，百四十五为斗分，造《乾象法》，又制迟疾历法，以步月行，方于《太初》、《四分》，转精微矣。〖魏太史丞韩翊以为《乾象历》减斗分太过，后当先天。〗吴中书令阚泽受刘洪《乾象法》于东莱徐岳，故孙吴用《乾象历》至于吴亡。</span>
<span class="c1">◎《江表传》曰：权推五德之运，以为土行用未祖辰腊。◎《志林》曰：土行以辰腊，得其数矣。土盛于戌，而以未祖，
<span class="c2">毛本“盛”作“成”，“戌”作“戊”，“祖”作“祀”，均误。</span>
其义非也。土生于未，故未为坤初。是以《月令》建未之月，祀黄精于郊，祖用其盛。今祖用其始，岂应运乎？</span>
三月，曹仁遣将军常彫等，
<span class="c1">《朱桓传》“彫”作“雕”。</span>
以兵五千，乘油船，
<span class="c1">◎胡三省曰：油船，盖以牛皮为之，外施油以扞水。</span>
晨渡濡须中州。
<span class="c1">濡须见前黄武元年。中州，《朱桓传》作“中洲”。中洲者，朱桓部曲妻子所在地，见《桓传》。</span>
仁子泰因引军急攻朱桓，桓兵拒之，遣将军严圭等击破彫等。
<span class="c1">详见《朱桓传》。《桓传》事在黄武元年。</span>
是月，魏军皆退。夏四月，权群臣劝即尊号，权不许。
<span class="c1">◎《江表传》曰：权辞让曰：“汉家堙替，不能存救，亦何心而竞乎？”群臣称天命符瑞，固重以请。权未之许，而谓将相曰：“往年孤以玄德方向西鄙，故先命陆逊选众以待之。闻北部分，欲以助孤，孤内嫌其有挟，若不受其拜，是相折辱而趣其速发，便当与西俱至，二处受敌，于孤为剧，故自抑按，就其封王。低屈之趣，诸君似未之尽，今故以此相解耳。”</span>
刘备薨于白帝。
<span class="c1">◎郑苏年曰：后书权闻魏文帝崩，征江夏，围石阳，不克而还。但用带叙之笔，未必非承祚微旨所在。或谓因《春秋》赴告则书之例，不以此为重轻，恐未必然。◎刘咸炘曰：或说是，郑说凿。</span>
<span class="c1">◎《吴书》曰：权遣立信都尉冯熙聘于蜀，
<span class="c2">◎洪饴孙曰：立信都尉，一人，吴所置。</span>
吊备丧也。熙字子柔，颍川人，冯异之后也。
<span class="c2">◎范《书·冯异传》：异字公孙，颍川父城人。为光武佐命功臣。</span>
权之为车骑，熙历东曹掾，使蜀还，为中大夫。后使于魏，
<span class="c2">◎林国赞曰：先主、邓芝传及权传，权自败先主猇亭，随即请和。先主崩，蜀遣邓芝来聘，遂绝魏。不得吊丧后复有使魏事。◎弼按：孙权谲诈二国观衅，不得谓再无使魏之事。</span>
文帝问曰：“吴王若欲修宿好，宜当厉兵江关，
<span class="c2">江关，今四川夔州府奉节县东，见《魏志·文纪》黄初三年。</span>
县旍巴蜀，而闻复遣修好，必有变故。”熙曰：“臣闻西使直报问，且以观衅，非有谋也。”又曰：“闻吴国比年灾旱，人物彫损，以大夫之明，观之何如？”熙对曰：“吴王体量聪明，善于任使，赋政施役，每事必咨，敬养宾旅，亲贤爱士，赏不择怨仇，而罚必加有罪，臣下皆感恩怀德，惟忠与义。带甲百万，谷帛如山，稻田沃野，民无饥岁，所谓金城汤池，强富之国也。以臣观之，轻重之分，未可量也。”帝不悦，以陈群与熙同郡，使群诱之，啗以重利，熙不为迴。送至摩陂，
<span class="c2">摩陂，今河南汝州郏县东南，见《魏志·武帝纪》建安二十四年。</span>
欲困苦之。后又召还，未至，熙惧见迫不从，必危身辱命，乃引刀自刺。
<span class="c2">◎官本《考证》曰：《御览》 “自刺”下多“中乳房”三字。</span>
御者觉之，不得死。权闻之，垂涕曰：“此与苏武何异？”竟死于魏。
<span class="c2">◎周寿昌曰：《吴志》未为冯熙立传，并未载其事，仅见松之此注中。昔吴初丞相孙邵，史无其传，虞喜闻刘升叔云“与张惠恕不能。后韦氏作史，盖惠恕之党，故不见书”。韦即韦曜也。然则冯熙无传，岂亦无援于承祚乎？◎弼按：周说非是。《国志》之有传者，岂皆有援于承祚乎？</span>
</span>
五月，曲阿言甘露降。
<span class="c1">曲阿，见《孙策传》。</span>
先是戏口守将晋宗杀将王直，以众叛如魏，魏以为蕲春太守，
<span class="c1">◎蕲春，见前建安十八年。◎胡三省曰：○蕲春县，汉属江夏郡，吴分立蕲春郡，即蕲阳也，东晋避讳，改焉。○《水经》：蕲水出江夏蕲春县北山。○注云：即蕲山也。○西南流迳蕲山，又南对蕲阳，会于大江，亦谓之蕲河口。◎钱大昕曰：○《宋书·州郡志》：吴立蕲春郡，寻阳县属焉。○据此志，则蕲春郡盖魏所置，而吴因之耳。○《宋志》：晋太康元年，省蕲春郡，以寻阳属武昌，改蕲春之安丰为高阳，及邾县皆属武昌。○然则吴之蕲春郡领蕲春、寻阳、安丰、邾四县也。◎洪亮吉曰：○《吴志》：建安十八年，自庐江、九江、蕲春、广陵户十余万皆东渡江，江西遂虚。○蕲春之名，使见于此，是吴于此年前分庐江置此郡也。</span>
数犯边境。六月，权令将军贺齐督麋芳、刘邵等袭蕲春，邵等生虏宗。
<span class="c1">互见贺齐、胡综传。</span>
十一月，
<span class="c1">宋本“十一月”上有“冬”字。</span>
蜀使中郎将邓芝来聘。
<span class="c1">◎李清植曰：《后主传》云“遣尚书郎邓芝固好于吴”，芝本传于时芝正入为尚书，此作“中郎将”，盖异国纪录之误，而编史者因之。</span>
<span class="c1">◎《吴历》曰：蜀致马二百匹，锦千端，及方物。自是之后，聘使往来以为常。吴亦致方土所出，以答其厚意焉。
<span class="c2">◎周寿昌曰：《御览·布帛部》引环氏《吴记》“蜀遣使献重锦千端”，观注引《吴历》，大约即此一事。</span>
</span>

23. <span id="卷四十七·吴书二·吴主传第二-吴主权-23"></span>
三年夏，遣辅义中郎将张温聘于蜀。
<span class="c1">◎洪饴孙曰：辅义中郎将，一人，吴所置。</span>
秋八月，赦死罪。九月，魏文帝出广陵，
<span class="c1">广陵，见《孙策传》。</span>
望大江，曰“彼有人焉，未可图也”，乃还。
<span class="c1">◎梁章钜曰：此魏文第一次临江，是黄武三年九月事，至四年冬，复至广陵临江观兵。</span>
<span class="c1">◎干宝《晋纪》曰：魏文帝之在广陵，吴人大骇，
<span class="c2">监本无“大”字，官本无 “人”字，均误。</span>
乃临江为疑城，自石头至于江乘，
<span class="c2">◎江乘，见《孙策传》。◎胡三省曰：江乘县属丹阳郡，吴省为典农都尉治，其地在建业东北。</span>
车以木桢，衣以苇席，加采饰焉，一夕而成。
<span class="c2">◎《通鉴》：吴安东将军徐盛建计，植木衣苇为疑城假楼，自石头至于江乘，联绵相接数百里，一夕而成。◎胡三省曰：植木于内，以苇拨遮其外，为疑城假楼，今淮甸诸郡城敌楼，皆以苇拨遮护之。</span>
魏人自江西望，甚惮之，遂退军。权令赵达算之，曰：
<span class="c2">赵达，后有传。</span>
“曹丕走矣。虽然，吴衰庚子岁。”权曰：“几何？”达屈指而计之，曰：“五十八年。”
<span class="c2">吴亡于庚子岁，自黄武三年至天纪四年，为五十七年。</span>
权曰：“今日之忧，不暇及远，此子孙事也。”
<span class="c2">孙权是时年四十三岁，何其言之无远谋也。</span>
◎《吴录》曰：是岁，蜀主又遣邓芝来聘，重结盟好。权谓芝曰：“山民作乱，江边守兵多彻，虑曹丕乘空弄态，而反求和。议者以为内有不暇，幸来求和，于我有利，宜当与通，以自辨定。恐西州不能明孤赤心，用致嫌疑。孤土地边外，间隙万端，而长江巨海，皆当防守。丕观衅而动，
<span class="c2">毛本“丕”作 “不”，误。</span>
惟不见便，宁得忘此，复有他图。”</span>

24. <span id="卷四十七·吴书二·吴主传第二-吴主权-24"></span>
四年夏五月，丞相孙邵卒。
<span class="c1">◎钱大昭曰：自孙邵至濮阳兴，皆为丞相。至宝鼎元年，以陆凯为左丞相，常侍万彧为右丞相，始分为左、右两丞相矣。◎洪饴孙曰：建衡中复旧。</span>
<span class="c1">◎《吴录》曰：邵字长绪，北海人，长八尺。为孔融功曹，融称曰“廊庙才也”。
<span class="c2">◎或曰：孙邵获器于文举，顾雍见欢于伯喈，相继为开吴宰辅。</span>
从刘繇于江东。
<span class="c2">毛本“江东”作“酒来”，误。</span>
及权统事，数陈便宜，以为应纳贡聘，权即从之。拜庐江太守，迁车骑长史。黄武初为丞相、威远将军，封阳羡侯。
<span class="c2">阳羡，见卷首。</span>
张温、暨艳奏其事，邵辞位请罪，权释令复职，年六十三卒。◎《志林》曰：吴之创基，邵为首相，史无其传，窃常怪之。尝问刘声叔。
<span class="c2">毛本“问”作“倚”，误。</span>
声叔，博物君子也，云：“推其名位，自应立传。项峻、吴孚时已有注记，
<span class="c2">◎赵一清曰：吴，当作“丁”，二人亦见《薛莹传》，丁孚又见《齐书·礼志》，又《隋书·经籍志》“《始学》十二卷，吴项中、项峻撰”。</span>
此云与张惠恕不能。
<span class="c2">◎张温字惠恕。◎或曰：云，疑作“公”。</span>
后韦氏作史，盖惠恕之党，故不见书。”</span>
六月，以太常顾雍为丞相。
<span class="c1">百僚举张昭为丞相，孙权不从，见《昭传》。</span>
<span class="c1">◎《吴书》曰：以尚书令陈化为太常。化字元耀，汝南人，博览众书，气幹刚毅，长七尺九寸，
<span class="c2">毛本“尺”作“八”，误。</span>
雅有威容。为郎中令使魏，
<span class="c2">此即本传所谓“犹与魏文帝相往来”也。</span>
魏文帝因酒酣，嘲问曰：“吴、魏峙立，谁将平一海内者乎？”化对曰：“《易》称帝出乎震，加闻先哲知命，旧说紫盖黄旗，运在东南。”
<span class="c2">◎赵一清曰：○《宋书·符瑞志》：汉世术士言黄旗紫盖见于斗牛之间，江东有天子气。○《寰宇记》卷九十：司马德操与刘嗣恭书曰：“黄旗紫盖，恒见东南，终能成天下之功者，扬州之君子乎？”谓斗牛之间恒有此气。○一清案：庾信《哀江南赋》作“黄旗紫气”。</span>
帝曰：“昔文王以西伯王天下，岂复在东乎？”化曰：“周之初基，太伯在东，是以文王能兴于西。”帝笑，无以难，心奇其辞。使毕当还，礼送甚厚。
<span class="c2">连年交兵，而又使命往来，亦异事也。</span>
权以化奉命光国，拜犍为太守，
<span class="c2">◎犍为郡，见《蜀志·刘焉传》。◎赵一清曰：此郡亦是遥领。</span>
置官属。顷之，迁太常，兼尚书令。正色立朝，劝子弟
<span class="c2">宋本“劝”作“敕”。</span>
废田业，绝治产，仰官廪禄，不与百姓争利。妻早亡，化以古事为鉴，乃不复娶。权闻而贵之，以其年壮，敕宗正妻以宗室女，化固辞以疾，权不违其志。年出七十，乃上疏乞骸骨，遂爰居章安，
<span class="c2">◎《郡国志》：扬州会稽郡章安，故治，闽越地，光武更名。◎刘昭注引《太康记》曰：本鄞县南之迴浦乡，章帝章和元年立，未详。◎《宋书·州郡志》：临海太守，本会稽东部都尉，前汉都尉治鄞，后汉分会稽为吴郡，疑是都尉徙治章安也。孙亮太平二年立，领章安。◎《孙亮传》：太平二年，以会稽东部为临海郡。三年，封故齐王奋为章安侯。◎王先谦曰：三国吴置临海郡，以县属。◎《一统志》：章安故城，今浙江台州府临海县东一百五十里章安市。◎章安，互见《孙奋传》。◎或曰：爰者，爰处、爰居之义邪？抑直取爰居避风之义邪？◎弼按：○《钟离牧传》：少爰居永兴。</span>
卒于家。长子炽，字公熙，少有志操，能计算。卫将军全琮表称炽任大将军，
<span class="c2">“大将军”三字疑误。</span>
赴召，道卒。</span>
皖口言木连理。
<span class="c1">◎皖口，今安徽安庆府怀宁县西十五里，皖水入江之口。◎胡三省曰：皖水自霍山县东南流，三百四十里，入大江，谓之皖口。◎《一统志》：皖水今名长河，源出潜山县西北天堂山，东南流至县东三里，会潜水，又南至石牌，与太湖诸水合。又南迳怀宁县西十五里入江，即皖口也。◎互见《诸葛恪传》。</span>
冬十二月，鄱阳贼彭绮自称将军，攻没诸县，众数万人。
<span class="c1">◎《魏志·刘放传》注引《孙资别传》曰：时吴人彭绮又举义江南，议者以为因此伐之，必有所克。资曰：“鄱阳宗人前后数有举义者，众弱谋浅，旋辄乖散，以此推绮，惧未能为权腹心大疾也。”绮果寻败亡。</span>
是岁地连震。
<span class="c1">◎赵一清曰：○《晋书·五行志》：黄武四年，江东地连震，是时权受魏爵命为大将军、吴王，改元专制，不修臣节。</span>
<span class="c1">◎《吴录》曰；是冬，魏文帝至广陵，临江观兵，兵有十余万，旌旗弥数百里，有渡江之志。
<span class="c2">◎赵一清曰：○《方舆纪要》卷二十三：初，自广陵扬子镇济江，江面阔，相距四十余里。唐立伊娄埭，江阔犹二十余里。宋时瓜洲渡口犹十八里。今瓜洲渡至京口不过七八里。○又《纪要》卷二十：宋嘉定五年，建康守臣王度言府境北据大江，是为天险，上自采石，下达瓜步，千有余里，共置六渡：一曰烈山渡，二曰南（渡浦）〈浦渡〉，三曰龙湾渡，四曰东阳渡，五曰丈城渡，六曰冈沙渡。</span>
权严设固守。时大寒冰，舟不得入江。帝见波涛汹涌，叹曰：“嗟乎！固天所以隔南北也！”
<span class="c2">《通鉴》“隔”作“限”。</span>
遂归。孙韶又遣将高寿等率敢死之士五百人于径路夜要之，帝大惊，寿等获副车羽盖以还。</span>

25. <span id="卷四十七·吴书二·吴主传第二-吴主权-25"></span>
五年春，令曰：“军兴日久，民离农畔，父子夫妇，不听相恤，孤甚愍之。今北虏缩窜，方外无事，其下州郡，有以宽息。”
<span class="c1">◎赵一清曰：○《刀剑录》：黄武五年，采武昌铜铁作千口剑、万口刀，各长三尺九寸，刀头方，皆是南铜越炭作之，文曰“大吴”，小篆书。○《中华古今注》曰：吴大帝有宝刀三，宝剑六，一曰白蛇，二曰紫电，三曰辟邪，四曰奔星，五曰青冥，六曰百里。刀一曰百炼，二曰青犊，三曰漏景。○又《寰宇记·百五十七》引《南越志》云：赵佗之墓，黄武五年孙权使交趾治中从事吕瑜访凿佗墓，功费弥多，卒不能得。掘婴齐墓，即佗之子，得珠襦玉匣之具，金印三十六，一皇帝信玺，一皇帝行玺，余文天子也。又得印三纽，铜剑三枚，并烂若龙文，其一刻曰纯钩，二曰干将，三曰莫邪，皆杂玉为匣。○《水经·泿水注》引王范《交广春秋》曰：南越王赵佗之葬也，因山为坟，其垅茔可谓奢大，葬积珍玩。吴时遣使发掘其墓，求索棺柩，凿山破石，费日损力，卒无所获。○一清案：此殆与发丘中郎、摸金校尉同其酷暴也。</span>
是时陆逊以所在少谷，表令诸将增广农亩。权报曰：“甚善。今孤父子亲自受田，车中八牛以为四耦，
<span class="c1">◎胡三省曰：耒广五寸为伐，二伐为耦，汉制。后稷始圳田，以二耟为耦。注云“并两耜而耕”也。◎赵一清曰：○《宋书·礼志》犊车，骈车之流也。孙权云“车中八牛”，即犊车也。</span>
虽未及古人，亦欲与众均等其劳也。”秋七月，权闻魏文帝崩，征江夏，围石阳，
<span class="c1">石阳，今湖北德安府应城县东南，详见《魏志·文聘传》。胡三省以石阳为沔阳，误。赵一清以石阳属庐陵郡，亦误。</span>
不克而还。苍梧言凤皇见。
<span class="c1">冯本“苍”作“仓”，误。苍梧县治广信，今广西梧州府苍梧县治，见《魏志·陶谦传》。</span>
分三郡恶地十县置东安郡，
<span class="c1">◎《全琮传》：丹阳、吴、会山民复为寇贼，攻没属县，权分三郡险地为东安郡。◎胡三省曰：吴会，吴郡、会稽也。三郡，豫章、丹阳、新都也。或曰，三郡，丹阳、吴、会稽也。◎弼按：豫章、丹阳、新都三郡相去太远，以丹阳、吴郡、会稽三郡为是。◎何焯曰：“三郡”上不著“丹阳、吴、会稽”，疑是脱文。◎赵一清曰：○《方舆纪要》卷九十：东安城在杭州富阳县北十八里，郡守全琮筑城。○一清案：十县之名不可考。《宋书·州郡志》以吴郡之新城为吴立，又建德、桐庐、寿昌三县皆是吴分富春立，疑皆属东安，后罢郡，以县属吴也。◎钱大昕曰：《水经注》“黄武四年，孙权以富春为东安郡，分置诸县”，沈约《州郡志》亦云“黄武四年，以富春为东安郡”，与此相差一岁，盖分郡之议在四年，以全琮为守在五年也。郡治富春县，其九县无考。《太平寰宇记》建德、桐庐二县俱黄武四年分富春置，当是东安属县也。</span>
<span class="c1">◎《吴录》曰：郡治富春也。
<span class="c2">◎富春，见《孙坚传》。◎何焯曰：北宋本无“也”字。</span>
</span>
以全琮为太守，平讨山越。冬十月，陆逊陈便宜，劝以施德缓刑，宽赋息调。又云：“忠谠之言，
<span class="c1">◎胡三省曰：谠，音党，善言也。</span>
不能极陈，
<span class="c1">◎钱大昭曰：不能，疑是“不敢”，寻下文自见。</span>
求容小臣，数以利闻。”权报曰：“夫法令之设，欲以遏恶防邪，儆戒未然也，焉得不有刑罚以威小人乎？此为先令后诛，不欲使有犯者耳。君以为太重者，孤亦何利其然，但不得已而为之耳。今承来意，当重谘谋，务从其可。且近臣有尽规之谏，亲戚有补察之箴，所以匡君正主明忠信也。《书》载‘予违汝弼，汝无面从’，孤岂不乐忠言以自裨补邪？而云‘不敢极陈’，何得为忠谠哉？若小臣之中，有可纳用者，宁得以人废言而不采择乎？假若谄媚取容，
<span class="c1">宋本“假若”作“但”。</span>
虽闇亦所明识也。至于发调者，徒以天下未定，事以众济。若徒守江东，修崇宽政，兵自足用，复用多为？顾坐自守可陋耳。若不豫调，恐临时未可便用也。又孤与君分义特异，荣戚实同，来表云不敢随众容身苟免，此实甘心所望于君也。”
<span class="c1">◎何焯曰：魏方大丧，未能议远，故劝及时息民，以固基本，而权词已有猜焉，所以末年自用益甚。</span>
于是令有司尽写科条，
<span class="c1">◎嘉禾三年，孙登表定科令，见《孙登传》。五年，设盗铸之科。六年，定长吏奔丧科，文见本传。◎《胡综传》：初以内外多事，特立科。综议吏遭丧宜定科文，遂用综言。◎此吴科之有明文者。</span>
使郎中褚逢赍以就逊及诸葛瑾，意所不安，令损益之。
<span class="c1">赤乌四年，孙登临终上疏云：“可令诸葛瑾等陈上便宜，蠲除烦苛。”见《登传》。</span>
是岁，分交州置广州，
<span class="c1">◎《士燮传》：燮黄武五年卒。权以交趾县远，乃分合浦以北为广州，吕岱为刺史；交阯以南为交州，戴良为刺史。◎《吕岱传》：岱表分海南三郡为交州，以将军戴良为刺史，海东四郡为广州，岱自为刺史。◎《晋书·地理志》：吴黄武五年分，交州之南海、苍梧、郁林、高梁四郡立为广州，俄复旧。永安六年，复分交州置广州。◎胡三省曰：海南三郡，交趾、九真、日南也。海东四郡，苍梧、南海、郁林、合浦也。◎赵一清曰：○《方舆纪要》卷百：孙吴广州治番禺，交州还治龙编。</span>
俄复旧。
<span class="c1">是岁，诸葛瑾等围襄阳，司马懿击破之，见《魏志·明纪》卷首。</span>
<span class="c1">◎《江表传》曰：权于武昌新装大船，名为长安，试泛之钓台圻。
<span class="c2">◎宋本“圻”作“沂”。◎赵一清曰：○当作“圻”。○《奚囊橘柚》曰：孙权命工人满芳造船，夜梦一老父谓曰：“船将下参第楫徼，〖楫之下水处。〗更杀其角柁福。〖柁离水处曰福。〗宜更杀其顿，〖福上曲处曰顿。〗则日行千里矣。言毕，化赤龙飞去。如法果然。○《中华古今注》：孙权时，号舸为赤龙，小船为驰马，言如龙之飞于天，马之走陆地也。○《吴都赋》：弘舸连轴，巨槛接舰，飞云盖海，制非常模。○刘渊林云：飞云盖海，吴楼船之有名者。○李善云：《江表传》：“孙权乘飞云大船。”○张銑云：飞云船上楼名。○《方舆纪要》卷七十六：钓台在武昌县北门外大江中。大江回曲处，在樊口者曰大回，在钓台下者曰小回。唐元结歌曰：“丛石横大江。”○又云：是钓台水石相冲击，此中为小回。是也。</span>
时风大盛，谷利令柂工取樊口。权曰：“当张头取罗州。”
<span class="c2">◎《水经·江水注》：邾城南对芦州，旧吴时筑。客舍于洲上，方便唯所止焉，亦谓之罗洲矣。</span>
利拔刀向柂工曰：“不取樊口者斩。”工即转柂入樊口，风遂猛不可行，乃还。权曰：“阿利畏水何怯也？”利跪曰：“大王万乘之主，轻于不测之渊，戏于猛浪之中，船楼装高，邂逅颠危，奈社稷何？是以利辄敢以死争。”权于是贵重之，自此后不复名之，常呼曰谷。
<span class="c2">◎谷利事见前建安二十年注引《江表传》。◎赵一清曰：○《寰宇记》卷百二十：败舶湾在武昌县西北，水路七里。○《武昌记》：权与群臣泛船中流，值风，至樊口十余里便败，因名败舶湾。○《水经注·江水》：樊口之北有湾，昔孙权装大船，名之曰长安，亦曰大舶，载坐直之士三千人，与群臣泛舟江津。属值风起，权欲西取芦洲，谷利不从，令取樊口薄舶船，至岸而败，故名其处为败舶湾。因凿樊山为路以上，人即名其处为吴道岘，在樊口上一里，今厥处尚存。</span>
</span>

26. <span id="卷四十七·吴书二·吴主传第二-吴主权-26"></span>
六年
<span class="c1">是年为魏太和元年，蜀建兴五年。</span>
春正月，诸将获彭绮。
<span class="c1">◎周鲂生禽绮，见《鲂传》。◎赵一清曰：《水经·渐江水》注：○《万善历》曰：吴黄武六年，获彭绮。是岁，由拳西乡有产儿堕地便能语，云：“天方明，河欲清，鼎脚折，金乃生。”因是诏为语儿乡。○非也。御儿之名远矣，盖无智之徒因藉地名生情穿凿耳。《国语》曰“句践之地，北至御儿”是也，安得引黄武证地哉？</span>
闰月，韩当子综
<span class="c1">综，宋本作“琮”，误。</span>
以其众降魏。
<span class="c1">◎综降魏事见《韩当传》。◎韩菼曰：晋综、彭绮、韩综、翟丹，叛者凡四，宜伯言以缓刑请也。</span>

27. <span id="卷四十七·吴书二·吴主传第二-吴主权-27"></span>
七年春三月，封子虑为建昌侯。
<span class="c1">◎《郡国志》：扬州豫章郡建昌。◎《一统志》：故城，今江西南昌府奉新县西。◎互见《太史慈传》。</span>
罢东安郡。夏五月，鄱阳太守周鲂伪叛，诱魏将曹休。
<span class="c1">详见《周鲂传》。</span>
秋八月，权至皖口，
<span class="c1">皖口，见前黄武四年。</span>
使将军陆逊督诸将大破休于石亭。
<span class="c1">石亭，在今安徽省安庆府潜山县东北，见《魏志·明纪》太和二年。是时，曹休向皖，司马懿向江陵，贾逵向东关，三道俱进，而休大败，见《陆逊传》。</span>
大司马吕范卒。是岁，改合浦为珠官郡。
<span class="c1">◎合浦郡治合浦，今广东廉州府合浦县东北，见《魏志·陈留王传》咸熙元年。◎赵一清曰：○《宋书·州郡志》：合浦太守，汉武帝立。孙权黄武七年，更名珠官，孙亮复旧。朱官长，吴立。“朱”作“珠”。朱庐长，吴立。○一清案：《续郡国志》合浦郡五城，合浦、徐闻、高凉、临允、朱崖。刘昭注：“建安二十五年，孙权立高凉郡。”《晋书·地理志》高凉属高凉郡，盖仍吴之旧。临允属苍梧郡，疑亦吴所更。合浦郡领县六，有南平、毒质，《宋志》无，其建置处所不详也。《方舆纪要》卷一百五琼州府东南有瑇瑁废县，岂即晋之毒质乎？又《纪要》一百四珠母海在廉州府东南八十里巨海中。中有七珠池，曰青莺，曰杨梅，曰乌泥，曰白沙，曰平江，曰断望，曰海渚。后为五池，其东为断望、对达二池，无珠；西为平江、杨梅、青莺三池，有大蚌，剖而有珠。今止以三池名所谓合浦珠也。</span>
<span class="c1">◎《江表传》曰：是岁，将军翟丹叛如魏。权恐诸将畏罪而亡，
<span class="c2">冯本 “亡”作“去”。</span>
乃下令曰：“自今诸将有重罪三，然后议。”
<span class="c2">毛本“今”作“令”，误。</span>
</span>

28. <span id="卷四十七·吴书二·吴主传第二-吴主权-28"></span>
黄龙元年
<span class="c1">是年，魏太和三年，蜀建兴七年，权年四十八岁。</span>
春，公卿百司皆劝权正尊号。夏四月，夏口、武昌并言黄龙、凤凰见。
<span class="c1">◎《胡综传》：黄武八年夏，黄龙见（举） 〈夏〉口，于是权称尊号，因瑞改元。</span>
丙申，南郊即皇帝位，
<span class="c1">◎赵一清曰：○《水经·江水注》：武昌城西有郊坛，权告天即位于此。○又《武昌记》曰：樊口南有大姥庙，孙权尝猎樊山下，依夕见一姥问权：“猎何所得？”曰：“正得一豹。”姥曰：“何不竖豹尾？”忽然不姥，权事应在此，故为立庙也。○《鼎录》曰：权为姥立庙，并作一鼎，文曰“豹尾鼎”。又《方舆纪要》卷八十一：道州江华县南吴望山，旧名秦山，孙权未建号时，山忽开洞穴，石有文采，权以为瑞。</span>
<span class="c1">◎《吴录》载权告天文曰：
<span class="c2">◎《胡综传》：自权统事，文告册命，邻国书符，皆综所造。</span>
“皇帝臣权敢用玄牡昭告于皇皇后帝：汉享国二十有四世，历年四百三十有四，
<span class="c2">《宋书·礼志》载此文，无“有四”二字。</span>
行气数终，禄祚运尽，普天弛绝，率土分崩。孽臣曹丕遂夺神器，丕子叡继世作慝，淫名乱制。权生于东南，遭值期运，承乾秉戎，志在平世，奉辞行罚，举足为民。群臣将相，州郡百城，执事之人，咸以为天意已去于汉，汉氏已绝祀于天，
<span class="c2">《宋志》无“祀”字。</span>
皇帝位虚，郊祀无主。休征嘉瑞，前后杂沓，历数在躬，不得不受。权畏天命，不敢不从，谨择元日，登坛燎祭，即皇帝位。惟尔有神飨之，左右有吴，永终天禄。”
<span class="c2">《宋志》作“永绥天极”。</span>
</span>
是日大赦，改年。追尊父破虏将军坚为武烈皇帝，母吴氏为武烈皇后，兄讨逆将军策为长沙桓王。吴王太子登为皇太子。将吏皆进爵加赏。初，兴平中，吴中童谣曰：“黄金车，班兰耳，闿昌门，
<span class="c1">《宋书·福瑞志》 “闿”作“开”。</span>
出天子。”
<span class="c1">昌门，吴西郭门，夫差所作。
<span class="c2">◎赵一清曰：○《寰宇记》卷九十一：阊阖门，吴城西门也。以天门通阊阖，故名之。○又《郡国志》云：吴由此伐楚国，改为破楚门。</span>
</span>
五月，使校尉张刚、管笃之辽东。六月，蜀遣卫尉陈震庆权践位。权乃参分天下，
<span class="c1">◎潘眉曰：参分者，参酌以分天下，与世所称三分异。《蜀志》谓之交分天下也。自此以后，蜀徙鲁王永为甘陵王，梁王理为安平王，以鲁、梁在吴分界故也。吴亦解步骘冀州牧职，又解朱然兖州牧职，以冀、兖在蜀分界故也。其实鲁、梁、冀、兖，当时皆是魏地也。</span>
豫、青、徐、幽属吴，兖、冀、并、凉属蜀。其司州之土，以函谷关为界，
<span class="c1">胡三省详释司州，见《蜀志·陈震传》。</span>
造为盟曰：“天降丧乱，皇纲失叙，逆臣乘衅，劫夺国柄，始于董卓，终于曹操，穷凶极恶，以覆四海，至令九州幅裂，普天无统，民神痛怨，靡所戾止。及操子丕，
<span class="c1">局本误作“及丕子操”。</span>
桀逆遗丑，荐作奸回，偷取天位，而叡么麽，
<span class="c1">毛本“么”作“厶”。</span>
寻丕凶迹，阻兵盗土，未伏厥诛。昔共工乱象而高辛行师，
<span class="c1">◎贾逵注：共工侵陵诸侯，与高辛争王，遂为高辛所灭。</span>
三苗干度而虞舜征焉。
<span class="c1">◎《尚书·舜典》：窜三苗于三危。◎《孔传》云：三苗，国名，缙云氏之后，为诸侯，号饕餮。三危，西裔。</span>
今日灭叡，禽其徒党，非汉与吴，将复谁任？
<span class="c1">宋本、毛本“任”作“在”。</span>
夫讨恶翦暴，必声其罪，宜先分制，夺其土地，使士民之心，各知所归。是以《春秋》晋侯伐卫，先分其田以畀宋人，斯其义也。
<span class="c1">事见《左传·僖公二十八年》。</span>
且古建大事，必先盟誓，故《周礼》有司盟之官，
<span class="c1">◎《周礼·秋官·司盟》：掌盟载之法。◎郑注云：载盟辞也。盟者，书其辞于策，杀牲取血，坎其牲，加书于上而埋之，谓之载书。</span>
《尚书》有告誓之文，汉之与吴，虽信由中，然分土裂境，宜有盟约。诸葛丞相德威远著，翼戴本国，典戎在外，信感阴阳，诚动天地，重复结盟，广诚约誓，使东西士民咸共闻知。
<span class="c1">◎李光地曰：吴人既喜诸葛之来贺，又知其信足倚，扬之如此。◎何焯曰：读其载书，不惟先歃者汉，而主是盟者惟丞相，盛德之所及远哉！◎或曰：此胡综之词，推诸葛若此，张温一表又足罪乎？</span>
故立坛杀牲，昭告神明，再歃加书，副之天府。天高听下，灵威棐谌，司慎司盟，群臣群祀，
<span class="c1">宋本“臣”作“神”。</span>
莫不临之。自今日汉、吴既盟之后，戮力一心，同讨魏贼，救危恤患，分灾共庆，好恶齐之，无或携贰。若有害汉，则吴伐之；若有害吴，则汉伐之。各守分土，无相侵犯。传之后叶，克终若始。凡百之约。皆如载书。信言不艳，
<span class="c1">◎周寿昌曰：不艳，言不为浮美之辞也。</span>
实居于好。有渝此盟，创祸先乱，违贰不协，慆慢天命，明神上帝是讨是督，山川百神是纠是殛，俾坠其师，无克祚国。于尔大神，其明鉴之！”秋九月，权迁都建业，因故府不改馆，
<span class="c1">◎赵一清曰：此即长沙桓王故府，《太康地记》所称太和宫也。</span>
征上大将军陆逊辅太子登，掌武昌留事。
<span class="c1">◎胡三省曰：吴于大将军之上复置上大将军。</span>

29. <span id="卷四十七·吴书二·吴主传第二-吴主权-29"></span>
二年春正月，魏作合肥新城。
<span class="c1">◎合肥新城，今安徽合肥县西北三十里，见《魏志·明纪》青龙二年及《满宠传》。是年吴筑东兴堤，见《诸葛恪传》。◎林国赞曰：魏作合肥新城，书于《吴主传》，《魏明纪》一字不及，殊非史法。吴黄龙二年，即魏太和四年，据《满宠传》，合肥新城作于青龙元年，尔时犹未作也。即年数核之，已有差舛，不惟撰述非体。</span>
诏立都讲祭酒，以教学诸子。遣将军卫温、诸葛直将甲士万人浮海求夷洲及亶洲。
<span class="c1">◎潘眉曰：亶洲，《后汉书·东夷传》作“澶洲”，“澶”、“亶”同字也。韩昌黎《送郑尚书序》“夷、亶之州”，亦作“亶”，不从水旁。夷洲、亶洲，并国名。</span>
亶洲在海中，长老传言秦始皇帝遣方士徐福将童男童女数千人入海，求蓬莱神山
<span class="c1">毛本“山”作“仙”。</span>
及仙药，止此洲不还。世相承有数万家，其上人民时有至会稽货布，会稽东县人海行，
<span class="c1">◎钱大昭曰：东县，当作 “东冶”，见《魏志·王朗传》。</span>
亦有遭风流移至亶洲者。所在绝远，卒不可得至，但得夷洲数千人还。
<span class="c1">◎《后汉书·东夷传》：会稽海外有夷洲及亶洲，传言秦始皇遣方士徐福将童男女数千人入海，求蓬莱神仙不得，徐福畏诛不敢还，遂止此洲，世世相承，有数万家。人民时至会稽市。会稽东冶县人有入海行，遭风流移至澶洲者。所在绝远，不可往来。◎沈莹《临海水土志》：夷洲在临海东南，去郡二千里，土地无霜雪，草木不死，四面是山溪，人皆髡发穿耳，女人不穿耳。土地饶沃，既生五谷，又多鱼肉。有犬尾短如麇尾状。此夷舅姑子妇卧息共一大床，略不相避。地有铜铁，唯用鹿格为矛以战斗，摩砺青石以作弓矢。取生鱼肉，杂贮大瓦器，以盐卤之，历月余日以啖食之，以为上肴也。◎胡三省曰：今人相传倭人即徐福止王之地，其国中至今庙祀徐福。◎弼按：○《陆逊传》云，权征夷洲，得不补失。</span>

30. <span id="卷四十七·吴书二·吴主传第二-吴主权-30"></span>
三年春二月，遣太常潘濬率众五万讨武陵蛮夷。
<span class="c1">冯本“陵”作“灵”，误。武陵蛮夷，见《蜀志·先主传》章武元年。</span>
卫温、诸葛直皆以违诏无功，下狱诛。
<span class="c1">◎《陆逊传》：权欲遣偏师取夷洲及珠崖，逊上疏谏，不从。权遂征夷洲，得不补失。◎《全琮传》：权将围珠崖及夷洲，琮言不可，权不听。军行经岁，士众疾疫，死者十有八九，权深悔之。◎或曰：求之于无益，悖矣，因而妄杀，其恶尚可言哉。</span>
夏，有野蚕成茧，大如卵。由拳野稻自生，改为禾兴县。
<span class="c1">由拳，见《孙策传》，今浙江嘉兴府嘉兴县南五里，赤乌五年改嘉兴。</span>
中郎将孙布诈降以诱魏将王淩，淩以军迎布。冬十月，权以大兵潜伏于阜陵俟之，
<span class="c1">◎阜陵，今安徽滁州全椒县东十五里，见《魏志·袁涣传》。◎胡三省曰：○阜陵县，汉属九江郡，魏改九江为淮南郡。○《晋志》曰：阜陵县，汉明帝时沦为麻湖。麻湖在今和州历阳县西三十里。○杜佑曰：汉阜陵县在滁州全椒县南。</span>
淩觉而走。
<span class="c1">事见《魏志·满宠传》。</span>
会稽南始平言嘉禾生。
<span class="c1">◎《元和志》：南始平，吴分章安立。◎《寰宇记》：吴初置，属会稽。◎《舆地广记》：吴属临海。◎《方舆纪要》：今浙江台州府天台县治。本汉章安，吴析置南始平，或曰后汉兴平四年，孙策析置也。◎互见《虞翻传》注引《会稽典录》“始平”注。</span>
十二月丁卯，大赦，改明年元也。

31. <span id="卷四十七·吴书二·吴主传第二-吴主权-31"></span>
嘉禾元年
<span class="c1">◎魏太和六年，蜀建兴十年。是时，孙权年五十一岁。◎赵一清曰：○《御览》卷百七十六引《金陵地记》：嘉禾元年，于桂林落星山起重楼，名曰落星楼。○《吴都赋》：数军实于桂林之苑，飨戎旅乎落星之楼。○注云：吴有桂林苑、落星楼，楼在建业东北十里。</span>
春正月，建昌侯虑卒。
<span class="c1">虑，太子登之弟，年二十。</span>
三月，遣将军周贺、校尉裴潜
<span class="c1">时有两裴潜。</span>
乘海之辽东。秋九月，魏将田豫要击，斩贺于成山。
<span class="c1">成山，今山东登州府文登县东北百五十里，见《魏志·田豫传》。</span>
冬十月，魏辽东太守公孙渊遣校尉宿舒、
<span class="c1">◎胡三省曰：○《姓谱》：宿，本风姓，伏羲之后，封于宿。○《风俗通》：汉有雁门太守宿详。</span>
阆中令孙综
<span class="c1">◎宋本、毛本“郎”作“阆”，误。◎胡三省曰：○《晋志》：王国置郎中令，○渊未封王，僭置之也。◎潘眉曰：辽东无阆中，《公孙渊传》注作“郎中令”。</span>
称藩于权，
<span class="c1">公孙渊表权，见《魏志·公孙渊传》注引《吴书》。</span>
并献貂马。权大悦，加渊爵位。
<span class="c1">是年，陆逊引兵向庐江，见《魏志·满宠传》。</span>
<span class="c1">◎《江表传》曰：是冬，群臣以权未郊祀，奏议曰：“顷者嘉瑞屡臻，
<span class="c2">冯本“臻”作“征”。</span>
远国慕义，天意人事，前后备集，宜修郊祀，以承天意。”
<span class="c2">◎林国赞曰：本传权于黄龙元年南郊，继此即循例举行，不复更书，直至权卒前一年，复因寝疾一书，是前此四年，权已举行南郊，注误。◎弼按：权不修郊祀，《宋书·礼志》、《五行志》可证，林说误，裴注不误。</span>
权曰：“郊祀当于土中，今非其所，于何施此？”重奏曰：“普天之下，莫非王土；王者以天下为家。昔周文、武郊于酆、镐，非必土中。”权曰：“武王伐纣，即祚于镐京，而郊其所也。文王未为天子，立郊于酆，见何经典？”复书曰：
<span class="c2">宋本作“复奏曰”。</span>
“伏见《汉书·郊祀志》，匡衡奏徙甘泉河东，郊于长安，
<span class="c2">宋本作“匡衡奏从甘泉河东，郊于酆”，误。</span>
言文王郊于酆。”
<span class="c2">◎《汉书·郊祀志》：成帝初即位，丞相衡奏言：“昔者周文、武郊于丰、镐，成王郊于雒邑。由此观之，天随王者所居而飨之，可见也。甘泉泰畤、河东后土之祠，宜可徙置长安。”</span>
权曰：“文王性谦让，
<span class="c2">宋本无“德”字，误。</span>
处诸侯之位，明未郊也。经传无明文，匡衡俗儒意说，非典籍正义，不可用也。”
<span class="c2">◎赵一清曰：○《宋书·五行志》：权称帝三十年，竟不于建业创七庙，但有父坚一庙，远在长沙，而郊祀礼阙。嘉禾初，群臣奏宜郊祀，又弗许。末年虽一南郊，而北郊遂无闻焉。且三江五湖衡霍会稽，皆吴、楚之望，亦不见秩，反礼罗阳妖神，以求福助。○《礼志》：何承天云：“权建号继天，而郊享阙，固非也。末年虽一南郊，而遂无北郊之礼。环氏《吴纪》：“权思崇严父配天之义，追上父坚尊号为始祖。”如此说，则权末年所郊，坚配天也。权卒后，三嗣主终吴世不郊祀，则权不享配帝之礼矣。◎何焯曰：仲谋既自擅尊号，以天子临其臣民，而不修郊祀，是子不事父，野哉。</span>
◎《志林》曰：吴王纠駮郊祀之奏，追贬匡衡，谓之俗儒。凡在见者，莫不慨然以为统尽物理，达于事宜。至于稽之典籍，乃更不通。毛氏之说云：“尧见天因邰而生后稷，故国之于邰，命便事天。”
<span class="c2">◎宋本“便”作“使”，是，此误。◎《毛传》云：邰，姜嫄之国也。尧见天因邰而生后稷，故国后稷于邰，命使事天，以显神顺天命耳。</span>
故《诗》曰：“后稷肇祀，庶无罪悔，以迄于今。”
<span class="c2">◎此《大雅·生民篇》之辞。◎郑《笺》云：庶，众也。后稷肇祀上帝于郊，而天下众民咸得其所，无有罪过也。子孙蒙其福，以至于今，故推以配天焉。</span>
言自后稷以来皆得祭天，犹鲁人郊祀也。是以《棫朴》之作，有积燎之薪。
<span class="c2">◎《诗·大雅》：芃芃棫樸，薪之槱之。◎《毛传》云：芃芃，木盛貌。棫，白桵也。樸，枹木也。槱，积也。山木茂盛，万民得而薪之。◎郑《笺》云：白桵相樸属而生者，枝条芃芃然，豫斫以为薪。至祭皇天上帝及三辰，则聚积以燎之。</span>
文王郊酆，经有明文，匡衡岂俗而枉之哉？文王虽未为天子，然三分天下而有其二，伐崇戡黎，祖伊奔告。
<span class="c2">◎《诗·大雅·皇矣章》：以伐崇墉。◎《毛传》云：墉，城也。◎郑《笺》云：崇侯虎倡纣为无道，罪尤大也。◎《尚书》：西伯既戡黎，祖伊恐，奔告于王。◎王肃云：文王为西伯，黎侯无道，文王伐而胜之。</span>
天既弃殷，乃眷西顾，太伯三让，以有天下。文王为王，于义何疑？
<span class="c2">◎张宗泰《鲁岩所学集》云：《中庸》追王太王、王季、文王，《大传》追王太王亶父、王季历、文王昌。谓文王及身而王，是并《礼记》未读也。</span>
然则匡衡之奏，有所未尽。按世宗立甘泉、汾阴之祠，皆出方士之言，非据经典者也。方士以甘泉、汾阴黄帝祭天地之处，故孝武因之，遂立二畤。汉治长安，而甘泉在北，谓就乾位，而衡云 “武帝居甘泉，祭于南宫”，此既误矣。祭汾阴在水之脽，呼为泽中，而衡云“东之少阳”，失其本意。此自吴事，于传无非，恨无辨正之辞，故矫之云。◎脽，音谁，见《汉书音义》。
<span class="c2">◎《汉书·武帝纪》：元鼎四年十一月，立后土祠于汾阴脽上。◎苏林曰：脽，音谁。◎如淳曰：脽者，河之东岸特堆掘，长四五里，广一里余，高十余丈。汾阴县治脽之上，后土祠在县西，汾在脽之北，西流与河合。◎师古曰：二说皆是也。脽者，以其形高起如人尻脽，故以名云。一说此临汾水之上，地本名鄈，音与葵同。彼乡人呼“葵”音如“谁”，故传而为“脽”字耳。故《汉旧仪》云“葵上”。◎钱大昭曰：○《说文》：鄈，河东临汾地，即汉之所祭后土处。从邑。癸声。鄈，正字；脽，借用字。○《汉旧仪》又作“葵”。○司马贞云：盖河东呼“谁”与“葵”同耳。○郦道元分鄈丘与脽为二，失之。◎顾千里曰：吴大帝之论自不可易，虞喜傅会经传，强为之说，此乃所谓俗儒也。</span>
</span>

32. <span id="卷四十七·吴书二·吴主传第二-吴主权-32"></span>
二年
<span class="c1">魏青龙元年。</span>
春正月，诏曰：“朕以不德，肇受元命，夙夜兢兢，不遑假寝。思平世难，救济黎庶，上答神祗，下慰民望。是以眷眷，勤求俊杰，将与戮力，共定海内，苟在同心，与之偕老。今使持节督幽州领青州牧辽东太守燕王，久嗋贼虏，
<span class="c1">嗋，音胁。</span>
隔在一方，虽乃心于国，其路靡缘。今因天命，远遣二使，款诚显露，章表殷勤，朕之得此，何喜如之！虽汤遇伊尹，周获吕望，世祖未定而得河右，方之今日，岂复是过？普天一统，于是定矣。《书》不云乎，‘一人有庆，兆民赖之’。
<span class="c1">《尚书·吕刑篇》之辞。</span>
其大赦天下，与之更始，
<span class="c1">◎何焯曰：为之下赦，此气涌如山，所由迫也。权自称尊号，一无可观矣。史家铺陈其事，亦丑之也。</span>
其明下州郡，咸使闻知。特下燕国，奉宣诏恩，令普天率土备闻斯庆。”三月，遣舒、综还，使太常张弥、执金吾许晏、将军贺达等将兵万人，金宝珍货，九锡备物，乘海授渊。
<span class="c1">◎何焯曰：此举本欲盖其身受魏封之耻，然下诏可以少需人众，但遣数百亦自足也。其后朱然征柤中，预表必胜，权抑其表不出，其鉴于是哉。</span>
<span class="c1">◎《江表传》载权诏曰：“故魏使持节车骑将军辽东太守平乐侯：
<span class="c2">◎《魏志·明纪》：太和二年，以公孙渊为辽东太守。四年，以渊为车骑将军。◎又《公孙度传》文帝封公孙恭为平郭侯，渊夺恭位，当亦袭恭侯爵。平郭属辽东郡，公孙氏为辽东人，此诏“平乐”当为“平郭”之误。前汉平乐属山阳郡，后汉省并此县，其误无疑。</span>
天地失序，皇极不建，元恶大憝，作害于民，海内分崩，群生堙灭，虽周余黎民，靡有孑遗，方之今日，乱有甚焉。朕受历数，君临万国，夙夜战战，念在弥难，若涉渊水，罔知攸济。是以把旄杖钺，翦除凶虐，自东徂西，靡遑宁处，苟力所及，民无灾害。虽贼虏遗种，未伏辜诛，犹系囚枯木，待时而毙。惟将军天姿特达，兼包文武，观时睹变，审于去就，踰越险阻，显致赤心，肇建大计，为天下先，元勋巨绩，侔于古人。虽昔窦融背弃陇右，卒占河西，
<span class="c2">卒占，或改作“率先”。河西，宋本、冯本、毛本皆作“西河”。</span>
以定光武，
<span class="c2">“定”字疑误。</span>
休名美实，岂复是过？钦嘉雅尚，朕实欣之。自古圣帝明王，建化垂统，以爵褒德，以禄报功；功大者禄厚，德盛者礼崇。故周公有夹辅之劳，太师有鹰扬之功，并启土宇，兼受备物。今将军规万年之计，建不世之略，绝僭逆之虏，顺天人之肃，济成洪业，功无与比，齐鲁之事，奚足言哉！《诗》不云乎，‘无言不仇，无德不报’。今以幽、青二州十七郡七十县，
<span class="c2">◎潘眉曰：《郡国志》幽州郡国十一，青州郡国六，并之计十七郡。幽州涿郡七县，广阳郡五县，代郡十一县，上谷郡八县，渔阳郡九县，右北平郡四县，辽西郡五县，辽东郡十一县，玄菟县六县，乐浪郡十八县，辽东属国六县，青州济南郡十县，平原郡九县，乐安国九县，北海国十八县，东莱郡十三县，齐国六县，共得一百五十五县。此注云“七十县”，多寡不符，疑“七十”上脱“百”字。建安末颇有分立县，合之当得百七十县耳。</span>
封君为燕王，使持节守太常张弥授君玺绶策书、金虎符第一至第五、竹使符第一至第十。锡君玄土，苴以白茅，爰契尔龟，用锡冢社。方有戎事，典统兵马，以大将军曲盖麾幢，督幽州、青州牧辽东太守如故。今加君九锡，其敬听后命。以君三世相承，保绥一方，宁集四郡，训及异俗，民夷安业，无或携贰，是用锡君大辂、戎辂、玄牡二驷。君务在劝农，啬人成功，仓库盈积，官民俱丰，是用锡君衮冕之服，赤舄副焉。君正化以德，敬下以礼，敦义崇谦，内外咸和，是用锡君轩县之乐。君宣导休风，怀保边远，远人迴面，莫不影附，是用锡君朱户以居，君运其才略，官方任贤，显直错枉，群善必举，是用锡君虎贲之士百人。
<span class="c2">◎潘眉曰：此九锡文，只有八锡，当是古本相沿，脱去一行耳。“君运其才略”四句下当云“是以锡君纳陛以登”，再加四句，然后接“是用锡君虎贲之士百人”。然安知非五句连属。而吾以为脱在“群善必举”之下，“是用锡君虎贲”之上者，以魏武九锡文云“君研其明哲，思帝所难，官才任贤，群善必举，是用锡君纳陛以登”，吴主九锡文云“君运其才谋，官方任贤，是用锡君纳陛以登”，晋文九锡文云“君简贤料材，营求俊逸，爰升多士，寘彼周行，是用锡公纳陛以登”，晋武九锡文云“公官方任能，网罗幽滞，九皋辞野，髦士盈朝，是用锡公纳陛以登”，齐高九锡文云“公明鉴人伦，澄辨泾渭，官方与能，英乂克举，是用锡君纳陛以登”，梁武九锡文云“公扬清抑浊，官方有序，多士聿兴，《棫樸》流咏，是用锡公纳陛以登”，陈武九锡文云“以公抑扬清浊，褒德进贤，髦士盈朝，幽人虚谷，是用锡公纳陛以登”。合诸文观之，则此任贤举善云云，其为锡纳陛之辞无疑也。纳陛者，孟康曰：“纳，内也。凿殿基际为陛，使不露也。”</span>
君戎马整齐，威震遐方，纠虔天刑，彰厥有罪，是用锡君鈇钺各一。君文和于内，武信于外，禽讨逆节，折冲掩难，是用锡君彤弓一、彤矢百、玈弓十、玈矢千。君忠勤有效，温恭为德，明允笃诚，感于朕心，是用锡君秬鬯二卣，
<span class="c2">宋本“二”作“一”。</span>
珪瓒副焉。钦哉！敬兹训典，寅亮天工，相我国家，永终尔休。”</span>
举朝大臣，自丞相雍已下皆谏，以为渊未可信，而宠待太厚，但可遣吏兵数百护送舒、综，权终不听。
<span class="c1">张昭强谏，权终不听，见《昭传》。</span>
<span class="c1">◎臣松之以为：权愎谏违众，信渊意了，非有攻伐之规，重复之虑。宣达锡命，乃用万人，是何不爱其民，昏虐之甚乎？此役也，非惟闇塞，实为无道。
<span class="c2">◎或曰：遣众太多，渊亦猜焉。</span>
</span>
渊果斩弥等，送其首于魏，没其兵资。权大怒，欲自征渊，
<span class="c1">◎李光地曰：不深自悔，而继之以怒，丑哉。◎赵一清曰：○《世说》注引《列女传》曰：赵姬者，桐乡令虞韪妻，颍川赵氏女也，才敏多览。韪既没，大皇帝敬爱其文才，诏入宫省。上欲自征公孙渊，姬上疏以谏，作《列女传解》，号赵母注，赋数十万言。赤乌六年卒。</span>
<span class="c1">◎《江表传》载权怒曰：“朕年六十，
<span class="c2">权是时年五十二，不得云六十。</span>
世事难易，靡所不尝，近为鼠子所前却，
<span class="c2">◎胡三省曰：尝，试也，谓称臣以诱吴使同前，既又斩其使以却之也。</span>
令人气涌如山。
<span class="c2">宋本“涌”作“踊”，《通鉴》同。</span>
不自截鼠子头以掷于海，无颜复临万国。就令颠沛，不以为恨。”
<span class="c2">◎胡三省曰：知其不可而欲兴忿兵也。</span>
</span>
尚书仆射薛综等切谏，乃止。
<span class="c1">陆逊、陆瑁先后上书谏，各见本传。</span>
是岁，权向合肥新城，
<span class="c1">◎权因远水，不敢下船，见《魏志·满宠传》。◎胡三省曰：○即太和六年满宠所筑新城也。○《华夷对境图》：魏合肥新城，今为庐州谢步镇。</span>
遣将军全琮征六安，
<span class="c1">六安，今安徽六安州北，见《孙坚传》“庐江郡”注。</span>
皆不克还。
<span class="c1">◎《吴书》曰：初，张弥、许晏等俱到襄平，
<span class="c2">◎襄平，今奉天府辽阳州北，见《魏志·明纪》景初元年。◎胡三省曰：襄平县，辽东郡治所，渊所都也。</span>
官属从者四百许人。渊欲图弥、晏，先分其人众，置辽东诸县，以中使秦旦、张群、杜德、黄疆等及吏兵六十人，置玄菟郡。
<span class="c2">玄菟郡，治高句骊，〖非高句骊国。〗今奉天府铁岭县东，见《魏志·公孙度传》。</span>
玄菟郡在辽东北，相去二百里，
<span class="c2">◎胡三省曰：此非玄菟郡旧治也。</span>
太守王赞领户二百，兼重可三四百人。旦等皆舍于民家，仰其饮食。积四十许日，旦与疆等议曰：“吾人远辱国命，自弃于此，与死亡何异？今观此郡，形势甚弱。若一旦同心，焚烧城郭，杀其长吏，为国报耻，然后伏死，足以无恨。孰与偷生苟活长为囚虏乎？”疆等然之。于是阴相约结，当用八月十九日夜发。其日中时，为部中张松所告，赞便会士众闭城门。旦、群、德、疆等皆踰城得走。时群病疽创著膝，不及辈旅，德常扶接与俱，崎岖山谷。行六七百里，创益困，不复能前，卧草中，相与悲泣。
<span class="c2">宋本“与”作“守”。</span>
群曰：“吾不幸创甚，死亡无日，卿诸人宜速进道，冀有所达。空相守，俱死于穷谷之中，何益也？”德曰：“万里流离，死生共之，不忍相委。”
<span class="c2">委，弃也。</span>
于是推旦、疆使前，德独留守群，捕菜果食之。旦、疆别数日，得达句骊王宫，
<span class="c2">“王宫”二字误，《通鉴》无此二字。</span>
因宣诏于句骊王宫
<span class="c2">《通鉴》作“王位宫”。位宫，汉高句骊王宫之曾孙也，详见《魏志·高句骊传》。</span>
及其主簿，诏言有赐为辽东所攻夺。宫等大喜，即受诏，命使人随旦还迎群、德。其年，宫遣皂衣二十五人送旦等还，奉表称臣，贡貂皮千枚，鹖鸡皮十具。
<span class="c2">◎郭璞注《山海经》曰：鹖鸡，似雉而大，青色，有毛，角，斗敌死乃止。◎鹖，何葛反。</span>
旦等见权，悲喜不能自胜。权义之，皆拜校尉。间一年，遣使者谢宏、中书陈恂拜宫为单于，加赐衣服珍宝。
<span class="c2">宋本“服”作“物”。</span>
恂等到安平口，
<span class="c2">安平口，见《魏志·高句骊传》。</span>
先遣校尉陈奉前见宫，而宫受魏幽州刺史讽旨，
<span class="c2">毛本 “旨”作“音”，误。</span>
令以吴使自效。奉闻之，到还。
<span class="c2">宋本“到”作“倒”。</span>
宫遣主簿笮咨、带固等出安平，与宏相见。宏即缚得三十余人质之，宫于是谢罪，上马数百匹。宏乃遣咨、固奉诏书赐物与宫。是时宏船小，载马八十匹而还。
<span class="c2">◎《魏志·明纪》：青龙四年七月，高句骊王宫斩送孙权使胡卫等首，诣幽州。◎此即吴嘉禾五年事，《吴志》未书。◎《魏志·明纪》又云：初，孙权遣使浮海与高句骊通，欲袭辽东。◎是孙权始终未忘辽东，然越国鄙远，当时又无航海驾驭之术，故先后俱无利，不若魏之陆地可通也。</span>
</span>

33. <span id="卷四十七·吴书二·吴主传第二-吴主权-33"></span>
三年春正月，诏曰：“兵久不辍，民困于役，岁或不登。其宽诸逋，勿复督课。”夏五月，权遣陆逊、诸葛瑾等屯江夏、沔口，
<span class="c1">◎沔口即夏口，见《魏志·文聘传》。◎赵一清曰：○《方舆纪要》卷七十六：凤楼山在汉阳郡治后，今郡城环其上，迤西之山亦曰鲁山。《志》云，郡城东北有吴王矶，吴、魏相持时皆以沔口为重镇，吴守此矶以为险固，有铁门关在其旁。</span>
孙韶、张承等向广陵、淮阳，
<span class="c1">◎《通鉴》作“淮阴”。魏广陵郡治淮阴，今江苏淮安府清河县南。◎赵一清曰：○《宋书·州郡治》：广陵太守，晋武帝太康三年，治淮阴故城，后又治射阳，属县海陵、高邮、江都、盐城，俱三国时废。○一清案：上云江夏沔口，一地也；下云合肥新城，亦一地也。此云广陵、淮阳，书法不例。考《后汉书》，广陵郡治广陵，三国属魏，为重镇。陈登为太守，徙治射阳，又移治淮阴，而以故城为边邑。黄初五年，伐吴，自寿春至广陵，登故城，临江观兵。○胡三省曰：广陵故城，即芜城矣，后吴人得其地，孙峻使冯朝城广陵是也。淮阳，后汉为陈国，今开封府陈州，去广陵甚远，“淮阳”是“淮阴”之误无疑。○《方舆纪要》卷二十二：淮阴城在淮安府西北四十里，汉属临淮郡，后汉改属下邳国，晋为广陵郡治。○则《宋志》云广陵晋太康时治淮阴，或仍魏置耳。</span>
权率大众围合肥新城。
<span class="c1">◎《魏志·满宠传》：青龙二年，权自将号十万，至合肥新城。宠射杀权弟子孙泰。</span>
是时蜀相诸葛亮出武功，
<span class="c1">武功，今陕西乾州府武功县西南三里，见《魏志·苏则传》。是年，诸葛亮死。</span>
权谓魏明帝不能远出，而帝遣兵助司马宣王拒亮，自率水军东征。未至寿春，
<span class="c1">◎寿春，今安徽凤阳府寿州治，见《魏志·文帝纪》黄初五年。◎赵一清曰：《晋地志》：江西庐江、九江之地，自合肥之北至寿春悉属魏。</span>
权退还，孙韶亦罢。秋八月，以诸葛恪为丹阳太守，
<span class="c1">◎丹阳郡治宛陵，今安徽宁国府宣城县治，见《孙策传》。◎吴增僅曰：○洪《志》云：郡治建业。○今考后汉丹阳治宛陵，建安八年，孙翊为太守，遇害，孙河驰赴宛陵，则是时仍旧治也。孙权迁都武昌，以吕范为丹阳太守，治建业，时在黄武初。及嘉禾三年，诸葛恪为太守，讨平山越，时太守营府当已徙近山越。又孙休居虎林，诸葛恪秉政，不欲诸王在滨江兵马之地，徙休丹阳郡。建业滨江，明是时郡治非建业矣。○沈《志》云：晋太康二年，分丹阳为宜城郡，治宛陵，而丹阳移治建业。○是以参考，知嘉禾初年，实已还治宛陵也。◎赵一清曰：○《晋书·地理志》丹阳郡统县十一，有建业、秣陵二县。○注云：建业本秣陵，孙氏改为建业。武帝平吴，以为秣陵。太康三年，分秣陵北为建业，改业为邺。○一清案：《宋书·州郡志》云“孙权改秣陵为建业。秣陵其地本名金陵，秦始皇改”，然则吴时有建业，无秣陵，至晋乃分立，故《晋志》两书之。又孙权尝分丹阳为临川郡，以朱然为太守，其地不知在何所。诸葛恪为丹阳太守，斩臼阳长胡伉，似亦丹阳属县。其建置处所不详。◎弼按：临川郡治南城，解见《朱然传》。臼阳，解见《诸葛恪传》。</span>
讨山越。九月朔，陨霜杀谷。
<span class="c1">◎宋本“杀”作“伤”。◎赵一清曰：○《宋书·五行志》：是时校事吕壹专作威福，与汉元帝时石显用事陨霜同应。班固书九月二日，陈寿言朔，皆明未可以伤谷也。</span>
冬十一月，太常潘濬平武陵蛮夷，事毕，还武昌。
<span class="c1">黄龙三年，濬往讨，见前。迁武昌，共掌留事，见《濬传》。</span>
诏复曲阿为云阳，
<span class="c1">曲阿，今江苏镇江府丹阳县治，见《孙策传》。</span>
丹徒为武进。
<span class="c1">丹徒，今镇江府丹徒县东南十八里，见《孙策传》。</span>
庐陵贼李桓、罗厉等为乱。

34. <span id="卷四十七·吴书二·吴主传第二-吴主权-34"></span>
四年夏，遣吕岱讨桓等。
<span class="c1">毛本“桓”作“恒”，误。</span>
秋七月，雨雹。
<span class="c1">◎宋本“雨”作 “有”。◎赵一清曰：○《宋书·五行志》作“雨雹”。○《志》曰：七月雨雹，又陨霜。是时吕壹作威用事，诋毁重臣，排陷无辜。自太子登以下咸患毒之。汉安帝信谗，多杀无辜，亦雨雹。</span>
魏使以马求易珠玑、翡翠、瑇瑁，
<span class="c1">◎《通鉴》“瑇”作“玳”。◎胡三省曰：珠不圆者为玑。◎又曰：粗瑀为玑。</span>
权曰：“此皆孤所不用，而可得马，何苦而不听其交易？”

35. <span id="卷四十七·吴书二·吴主传第二-吴主权-35"></span>
五年春，铸大钱，一当五百。
<span class="c1">◎杜佑曰：孙权嘉禾五年铸大泉，一当五百，文曰“大泉五百”，径一寸三分，重十二铢。◎赵一清曰：○《泉志》：大泉五百，《旧谱》曰，径寸二分，重十二铢，文曰“大泉五百”。此泉径寸一分，重四铢六黍，今世有之。○《方舆纪要》卷二十：冶城在江宁府西石城门内，本吴冶铸处。</span>
诏使吏民输铜，计铜畀直。设盗铸之科。二月，
<span class="c1">宋本“二”作“三”。</span>
武昌言甘露降于礼宾殿。辅吴将军张昭卒。
<span class="c1">辅吴将军，班亚三司。昭时年八十一。</span>
中郎将吾粲获李桓，将军唐咨获罗厉等。自十月不雨，至于夏。冬十月，彗星见于东方。鄱阳贼彭旦等为乱。

36. <span id="卷四十七·吴书二·吴主传第二-吴主权-36"></span>
六年
<span class="c1">魏景初元年。</span>
春正月，诏曰：“夫三年之丧，天下之达制，人情之极痛也；贤者割哀以从礼，不肖者勉而致之。世治道泰，上下无事，君子不夺人情，故三年不逮孝子之门。至于有事，则杀礼以从宜，要绖而处事。故圣人制法，有礼无时则不行。遭丧不奔非古也，盖随时之宜，以义断恩也。前故设科，长吏在官，当须交代，而故犯之，虽随纠坐，犹已废旷。方事之殷，国家多难，凡在官司，宜各尽节，先公后私，而不恭承，甚非谓也。中外群僚，其更平议，务令得中，详为节度。”顾谭议，以为“奔丧立科，轻则不足以禁孝子之情，重则本非应死之罪，虽严刑益设，违夺必少。若偶有犯者，加其刑则恩所不忍，有减则法废不行。愚以为长吏在远，苟不告语，势不得知。比选代之间，若有传者，必加大辟，则长吏无废职之负，孝子无犯重之刑。”将军胡综议，以为“丧纪之礼，虽有典制，苟无其时，所不得行。方今戎事军国异容，而长吏遭丧，知有科禁，公敢干突，苟念闻忧不奔之耻，不计为臣犯禁之罪，此由科防本轻所致。忠节在国，孝道立家，出身为臣，焉得兼之？故为忠臣不得为孝子。宜定科文，示以大辟，若故违犯，有罪无赦。以杀止杀，行之一人，其后必绝。”
<span class="c1">◎何焯曰：身在疆场，与强敌对，亲老不预陈请，弃军败国，不俟交代，宜严立科禁。若内地守令，自无事限制也，加罪传者，尤为谬滥。谭、综之议，吴朝可谓无治。◎赵一清曰：○《晋书·五行志》：吴之风俗，相驱以急，言论弹射，以刻薄相尚。居三年之丧，往往有致毁以死，诸葛患之，著《正交论》，虽不可以经训整乱，盖亦救时之作也。◎或曰：此犹禁人之奔赴，今则驱之不去矣，无谓世道无古今之异。</span>
丞相雍奏从大辟。其后吴令孟宗丧母奔赴，
<span class="c1">孟宗事见《孙晧传》建衡三年注引《吴录》。</span>
已而自拘于武昌以听刑。陆逊陈其素行，因为之请，权乃减宗一等，后不得以为比，因此遂绝。
<span class="c1">◎或曰：顾谭之论有若儿戏，胡综、顾雍则违礼灭天矣。呜呼痛哉！以死刑驱人于逆，异乎先王以孝教天下矣。</span>
二月，陆逊讨彭旦等，其年，皆破之。冬十月，遣卫将军全琮袭六安，不克。诸葛恪平山越事毕，北屯庐江。
<span class="c1">嘉禾三年，恪讨山越。</span>

37. <span id="卷四十七·吴书二·吴主传第二-吴主权-37"></span>
赤乌元年
<span class="c1">魏景初二年，蜀延熙元年，权时年五十七。</span>
春，铸当千大钱。
<span class="c1">◎杜佑曰：孙权赤乌元年，铸一当千大钱，径一寸四分，重十六铢。◎赵一清曰：○《晋书·食货志》：孙权铸当千钱，故吕蒙定荆州，赐钱一亿。钱既太贵，但有空名，人间患之。晋自中原丧乱，元帝过江，用孙氏旧钱，轻重杂行，大者谓之比轮，中者谓之四文。○《泉志》曰：此泉有二品，大者径寸五分，重十二铢六黍，字文夷漫，轮郭重厚，颇艰得之。小者径寸三分，重七铢二黍，世多有之。◎《通鉴辑览》曰：五铢轻重適中，行之最为无弊。周景王铸大钱，不久即废，乃币重之明验也。圆法流通，贵乎利用，直百且不可，况当千乎！◎何焯曰：钱当五百已不可通行，又铸当千，徒为妄作，有以知吴之无制也。</span>
夏，吕岱讨庐陵贼，毕，
<span class="c1">嘉禾四年遣岱往讨。</span>
还陆口。
<span class="c1">陆口，今湖北蒲圻县西北八十里陆溪口，见前建安十五年。嘉禾三年，吕岱领潘璋士众屯陆口，见《吕岱传》。今讨庐陵贼毕，还屯陆口。</span>
秋八月，武昌言麒麟见。
<span class="c1">◎赵一清曰：○《宋书·符瑞志》又云：白麟见建业。</span>
有司奏言麒麟者太平之应，宜改年号。诏曰：“间者赤乌集于殿前，朕所亲见，若神灵以为嘉祥者，改年宜以赤乌为元。”群臣奏曰：“昔武王伐纣，有赤乌之祥，
<span class="c1">◎《史记·周本纪》：武王渡河，有火自上复于下，至于王屋，流为乌，其色赤，其声魄云。</span>
君臣观之，遂有天下，圣人书策载述最详者，以为近事既嘉，亲见又明也。”于是改年。步夫人卒，追赠皇后。初，权信任校事吕壹，壹性苛惨，用法深刻。太子登数谏，权不纳，大臣由是莫敢言。后壹奸罪发露伏诛，
<span class="c1">吕壹事见顾雍、潘璋、阚泽传，又见《孙休传》永安元年注引《襄阳记》。</span>
权引咎责躬，乃使中书郎袁礼告谢诸大将，因问时事所当损益。礼还，复有诏责数诸葛瑾、步骘、朱然、吕岱等曰：“袁礼还，云与子瑜、子山、义封、定公相见，
<span class="c1">诸葛瑾字子瑜，步骘字子山，朱然字义封，吕岱字定公。</span>
并以时事当有所先后，
<span class="c1">◎《通鉴》“并”下有“咨”字。◎胡注：谓时事所当行何者为先，何者为后也。</span>
各自以不掌民事，不肯便有所陈，悉推之伯言、承明。
<span class="c1">陆逊字伯言，潘濬字承明。</span>
伯言、承明见礼，泣涕恳恻，辞旨辛苦，至乃怀执危怖，有不自安之心。闻此怅然，
<span class="c1">《通鉴》“此”作“之”。</span>
深自刻怪。
<span class="c1">◎胡三省曰：刻，怪也。</span>
何者？夫惟圣人能无过行，明者能自见耳。人之举措，何能悉中，独当己有以伤拒众意，忽不自觉，故诸君有嫌难耳；不尔，何缘乃至于此乎？自孤兴军五十年，
<span class="c1">权自黄龙元年称尊之后，诏书称朕，此诏何以称孤？此后称朕、称孤互见，为例不一。是时权五十七，亦不得云“兴军五十年”。</span>
所役赋凡百皆出于民。天下未定，孽类犹存，士民勤苦，诚所贯知。然劳百姓，事不得已耳。与诸君从事，自少至长，发有二色，
<span class="c1">二色，谓斑白也。</span>
以谓表里足以明露，公私分计，足用相保。尽言直谏，所望诸君；拾遗补阙，孤亦望之。昔卫武公年过志壮，勤求辅弼，每独叹责。
<span class="c1">◎《江表传》曰：权又云：“天下无粹白之狐，而有粹白之裘，众之所积也。夫能以驳致纯，不惟积乎？故能用众力，则无敌于天下矣；能用众智，则无畏于圣人矣。”
<span class="c2">◎或曰：至言也，权恐不及此。</span>
</span>
且布衣韦带，相与交结，分成好合，尚污垢不异。今日诸君与孤从事，虽君臣义存，犹谓骨肉不复是过。荣福喜戚，相与共之。忠不匿情，智无遗计，事统是非，
<span class="c1">◎胡三省曰：言行事是则君臣同其是，非则同其非也。</span>
诸君岂得从容而已哉！
<span class="c1">局本“得”、“从”二字误倒。</span>
同船济水，将谁与易？齐桓诸侯之霸者耳，有善管子未尝不叹，有过未尝不谏，谏而不得，终谏不止。今孤自省无桓公之德，而诸君谏诤未出于口，仍执嫌难。以此言之，孤于齐桓良优，未知诸君于管子何如耳？
<span class="c1">◎胡三省曰：下之于上，不从其令，而从其意。孙权自谓优于齐桓，而责其臣以管子，使吴诚有管子，亦不敢尽言于权，观诸陆逊可见矣。</span>
久不相见，因事当笑。共定大业，整齐天下，当复有谁？凡百事要所当损益，乐闻异计，匡所不逮。”
<span class="c1">◎何焯曰：魏、吴皆有校事，而適生奸，无政而好察，何如刘氏之平明也。权既迷谬于前，引咎方新，责数随至，不思反求所以致此之由，洞然无猜，更始纳诲，惟思归过于下，又何怪乎国之日乱，民之日瘠哉！</span>

38. <span id="卷四十七·吴书二·吴主传第二-吴主权-38"></span>
二年春
<span class="c1">◎赵一清曰：○《方舆纪要》卷二十七：庐江县西北四十里金牛山岭有塔，吴赤乌二年造。又有马槽山，上有寨垒，相传曹魏所作。盖南北相持，故各建树，以为升高瞭望之所。○又《明史·礼志》：芜湖城隍祠，赤乌二年建。</span>
<span class="c1">◎《江表传》曰：
<span class="c2">宋本、冯本、毛本“曰”作“载”。</span>
权正月诏曰：“郎吏者，宿卫之臣，古之命士也。间者所用颇非其人。自今选三署皆依四科，不得以虚辞相饰。”</span>
三月，遣使者羊衜、
<span class="c1">◎羊衜事见《魏志·公孙渊传》注引《汉晋春秋》，又见本志《孙霸传》。◎康发祥曰：羊衜无传，附见孙登、钟离牧等传，〖◎弼按，《登传》见注引《吴录》、《吴书》、《江表传》。《牧传》见注引《会稽典录》。〗同时有二羊衜。始兴太守，吴羊衜也；上党太守，魏羊衜也。魏羊衜为晋景王之舅，生祜及景献羊皇后，后母即汉左中郎将蔡邕之女也。</span>
郑胄、将军孙怡之辽东，击魏守将张持、高虑等，虏得男女。
<span class="c1">◎《通鉴》：夏四月，吴督军使者羊衜击辽东守将，俘人民而去。◎胡注：督军使者，汉官也。魏黄初二年罢督军官，而吴犹仍汉制。</span>
<span class="c1">◎《文士传》曰：
<span class="c2">监本“士”作“字”，误。</span>
胄字敬先，沛国人。父札，才学博达，权为骠骑将军，以札为从事中郎，与张昭、孙邵共定朝仪。
<span class="c2">◎陈浩曰：○《张昭传》注引《吴录》曰：昭与孙绍、滕胤、郑禮等采周、汉，撰定朝仪。○孙绍此作孙邵，郑禮此作郑札，疑有一误。◎陈景云曰：“札”字当作“礼”，“礼”与“禮”古今字异耳。◎周寿昌曰：“礼”本古“禮”字，“禮”之误“札”，容或有之。特考四年注引《汉晋春秋》作“零陵太守殷札”，《顾邵传》作“云阳殷禮，官零陵太守”，《张温传》作“殷禮者，本占候召”，《赵达传》作“殷禮”，独此作郑胄之父札定朝仪，与《张昭传》注之郑禮定朝仪同，是“札”固疑作“礼”，而或为殷，或为郑，岂一人有二姓，如前汉之陈武一为柴武乎？又案《顾邵传》注云云阳殷禮子基为无难督，著《通语》。本传注称郑胄为沛国人，是郑禮与殷禮异籍，确是两人，而殷札与郑札又岐出无考，则“札”、“礼”两字，亦姑从盖阙可也。</span>
胄其少子，有文武资局，
<span class="c2">宋本“资”作“姿”。</span>
少知名，举贤良，稍迁建安太守。
<span class="c2">◎《贺齐传》：候官既平，而建安、汉兴、南平复乱，齐进兵建安，立都尉府。是岁，建安八年也。◎《孙休传》：永安三年，以会稽南部为建安郡。◎《晋书·地理志》：孙休分会稽，立建安郡。◎又云：建安郡，故秦闽中郡，汉高帝五年以立闽越王。及武帝灭之，徙其人，名为东冶，又更名东城。后汉改为侯官都尉，吴置建安郡，郡治建安。◎《宋书·州郡志》：会稽冶县分为会稽东南二部都尉。东部，临海是也，南部建安是也。◎《舆地广记》：福、建、泉、南剑、汀、漳六州皆建安郡地。◎胡三省曰：建安中分东侯官置建安县，用汉年号也。◎《一统志》：建安故城，今福建建宁府治。◎赵一清曰：孙休永安三年，始立建安郡，是时尚为会稽南部都尉地，不应先有建安之名。</span>
吕壹宾客于郡犯法，胄收付狱考竟。壹怀恨，后密谮胄。权大怒，召胄还，潘濬、陈表并为请，得释。后拜宣信校尉，往救公孙渊，已为魏所破，还迁执金吾。
<span class="c2">胄事又见《孙亮传》太平二年。</span>
子丰，字曼季，有文学操行，与陆云善，与云诗词往反。
<span class="c2">宋本、冯本、毛本“词”作“相”。</span>
司空张华辟，未就，卒。◎臣松之闻孙怡者，东州人，非权之宗也。</span>
零陵言甘露降。
<span class="c1">《宋书·符瑞志》云在元年春，误。</span>
夏五月，城沙羡。
<span class="c1">◎沙羡，今湖北武昌府江夏县西南。◎赵一清曰：○沙羡即江夏也。黄武二年城之，今复筑。○《晋书·五行志》：赤乌二年五月，地再震。是时吕壹专事。○按壹于元年已伏诛，此为误也。</span>
冬十月，将军蒋祕南讨夷贼。祕所领都督廖式杀临贺太守严纲等，
<span class="c1">◎《郡国志》：交州苍梧郡临贺。◎《晋书·地理志》：孙权分苍梧立临贺郡，治临贺，属广州。◎胡三省曰：临贺县，汉属苍梧郡，县临贺水，因以为名。吴分立为临贺郡，唐为贺州。◎《一统志》：临贺故城，今广西平乐府贺县治。</span>
自称平南将军，与弟潜共攻零陵、桂阳，
<span class="c1">零陵郡治泉陵，今湖南永州府零陵县城北二里。桂阳郡治郴，今湖南郴州治。均见《蜀志·先主传》建安十三年。</span>
及摇动交州苍梧、郁林诸郡，
<span class="c1">◎苍梧郡治广信，交州刺史治，今广西梧州府苍梧县治，见《魏志·陶谦传》。◎《郡国志》：交州郁林郡治布山。◎《一统志》：布山故城，今广西浔州府贵县治。◎《方舆纪要》：今浔州府桂平县西五十里。</span>
众数万人。遣将军吕岱、唐咨讨之，岁余皆破。
<span class="c1">详见《吕岱传》。</span>

39. <span id="卷四十七·吴书二·吴主传第二-吴主权-39"></span>
三年
<span class="c1">魏正始元年。</span>
春正月，
<span class="c1">宋本“正”作“二”。</span>
诏曰：“盖君非民不立，民非谷不生。顷者以来，民多征役，岁又水旱，年谷有损，而吏不良，
<span class="c1">宋本“吏”下有“或”字。</span>
侵夺民时，以致饥困。自今以来，督军郡守，其谨察非法，当农桑时，以役事扰民者，举正以闻。”夏四月，大赦，诏诸郡县治城郭，起谯楼，穿堑发渠，以备盗贼。冬十一月，民饥，诏开仓廪以赈贫穷。

40. <span id="卷四十七·吴书二·吴主传第二-吴主权-40"></span>
四年春正月，大雪，平地深三尺，鸟兽死者大半。
<span class="c1">◎冯本“大”作“太”。◎侯康曰：○《晋书·五行志下》：是年夏，全琮等四将军攻略淮南、襄阳，战死者千余人。其后权以谗邪，数责让陆议，议愤恚致率。</span>
夏四月，遣卫将军全琮略淮南，决芍陂，
<span class="c1">芍陂在今安徽凤阳府寿州南，详见《魏志·武纪》建安十四年。</span>
烧安城邸阁，
<span class="c1">安城在寿春左右，见《魏志·王基传》。邸阁亦见《王基传》。</span>
收其人民。威北将军诸葛恪攻六安。
<span class="c1">◎洪饴孙曰：威北将军，一人，吴所置。◎六安，见前嘉禾二年。</span>
琮与魏将王淩战于芍陂，中郎将秦晃等十余人战死。车骑将军朱然围樊，大将军诸葛瑾取柤中。
<span class="c1">柤中距襄阳城一百五十里，南漳县东南六十里，见《魏志·齐王纪》正始二年。</span>
<span class="c1">◎《汉晋春秋》曰：零陵太守殷禮言于权曰：
<span class="c2">禮，官本作“札”，《通鉴》同。胡三省曰：札，一作“禮”。卢明楷曰：殷札，疑作“殷禮”，《张温传》载权罪温令曰“又殷禮者，本占候召，而温先后乞将到蜀”，又《顾邵传》称“云阳殷禮，官零陵太守”，合二传参校，作“禮”为是。盖“禮”之于“札”，为撰写而互异也。</span>
“今天弃曹氏，丧诛累见，
<span class="c2">◎胡三省曰：丧诛，谓魏累有大丧，盖天诛也。</span>
虎争之际而幼童莅事。陛下身自御戎，取乱侮亡，
<span class="c2">《书·仲虺之诰》之辞。</span>
宜涤荆、扬之地，
<span class="c2">◎胡三省曰：涤，洗也。言举国兴师，后无留者，其地如洗也。</span>
举强羸之数，使强者执戟，羸者转运，西命益州军于陇右，
<span class="c2">益州，谓蜀也。</span>
授诸葛瑾、朱然大众，直指襄阳；
<span class="c2">直指，宋本作“指事”，《通鉴》作“直指”。</span>
陆逊、朱桓别征寿春，大驾入淮阳，历青、徐。
<span class="c2">◎胡三省曰：前汉之淮阳，后汉章帝改曰陈郡。此直谓淮水之阳耳。◎弼按：淮阳，见前嘉禾五年。</span>
襄阳、寿春困于受敌，长安以西务对蜀军，
<span class="c2">宋本“对”作“御”。</span>
许、洛之众势必分离；掎角瓦解，
<span class="c2">《通鉴》“瓦解”作“并进”。</span>
民必内应，将帅对向，或失便宜；
<span class="c2">毛本“宜”作“益”。</span>
一军败绩，则三军离心，便当秣马脂车，陵蹈城邑，乘胜逐北，以定华夏。若不悉军动众，循前轻举，则不足大用，易于屡退。民疲威消，时往力竭，非出兵之策也。”
<span class="c2">《通鉴》作“非上策也”。</span>
权弗能用之。
<span class="c2">◎胡三省曰：倾国出师，决胜负于一战，苻坚之所以亡也。吴主非不能用殷禮之计，不肯用也。◎李光地曰：此人有大略，公瑾之后一人耳。蜀之跨渭虎争，盖以十年教训，仲谋审己，避所短也。◎韩菼曰：当日南北之势，大抵足以相持，而不足以相弊。权老矣，更事多，宜不见用也。</span>
</span>
五月，太子登卒。是月，魏太傅司马宣王救樊。
<span class="c1">详见《魏志·齐王纪》正始二年注引干宝《晋纪》。</span>
六月，军还。闰月，大将军瑾卒。秋八月，陆逊城邾。
<span class="c1">◎《郡国志》：荆州江夏郡邾。◎《水经·江水篇》：江水又东过邾县南，鄂县北。◎郦注云：江水又东迳邾县故城南，楚宣王灭邾，徙居于此，故曰邾也。汉高帝元年，项羽封吴芮为衡山王，都此。◎《寰宇记》：邾县故城，在黄州东三十里，临江与武昌相对。三国时初属魏。吴赤乌三年，使陆逊攻邾城，常以三万兵守之。◎宋白曰：黄州邾县。◎《一统志》：邾县故城，今湖北黄州府黄冈县治。◎吴增僅曰：吴初为魏、吴境上地。赤乌四年，陆逊城邾，其地始为吴有。◎赵一清曰：○《方舆纪要》卷七十六：邾城，今黄州府城也。三国初属魏，吴赤乌四年，陆逊拔邾，筑城置戍，以为重镇。○一清案：此事逊传不载。○《晋书·陶侃传》：议者以武昌北岸有邾城，宜分兵镇之。侃曰：“邾城隔在江北，吴时此城乃三万兵守之。”◎王先谦曰：○三国吴邾县改属蕲春郡。○沈约云：晋省蕲春郡，邾县属武昌。</span>

41. <span id="卷四十七·吴书二·吴主传第二-吴主权-41"></span>
五年春正月，立子和为太子，大赦，改禾兴为嘉兴。
<span class="c1">禾兴，见前黄龙三年。</span>
百官奏立皇后及四王，
<span class="c1">◎赵一清曰：○《晋书·地理志》：孙权赤乌五年亦取中州嘉号，封建诸王，其户五十二万三千，男女口二百四十万。○《通鉴》曰：户五十二万，男女口二百三十万。◎梁章钜曰：○《艺文类聚》卷五十一《封爵部》引吴胡综《请立诸王表》云：受命之主，系天而王，建化垂统，为一代制，虽礼有损益，事有质文，至于崇建懿亲，列土封爵，内蕃国朝，外镇天下，古今同契，其揆一也。周室之兴，宠秩子弟，姬姓之国，五十有五，诸王子受国者渐多。光武中兴，四海扰攘，众诸制度未遍，而九子受国。明、章即位，男则封王，女为公主。故《诗》曰：“既受帝祉，施于孙子。”陛下践阼以来十有二载，皇后无号，公主无邑，臣下叹息，远近失望。是以屡献愚怀，依据典礼，庶请具陈，足寤圣心，深辞固拒，不蒙进纳，恐天下有识之士，将谓吴臣闇于礼制，不知陛下谦以失之也。加今仰夏，盛德在上，大吴之庆，于是乎始，开国建号，吉莫大焉。唯陛下割谦谦之德，副兆民之望，留臣祐许，天下幸甚！”○案：胡综表中有“践祚十二载”之语，则当在赤乌三年，上距黄武元年权称尊号，实十二载也。盖胡综表不见纳，故是年有司复有此奏。</span>
诏曰：“今天下未定，民物劳瘁，且有功者或未录，饥寒者尚未恤，猥割土壤以丰子弟，崇爵位以宠妃妾，孤甚不取。其释此议。”三月，海盐县言黄龙见。
<span class="c1">◎《汉书·地理志》：会稽郡海盐，故武原乡。◎《郡国志》：扬州吴郡海盐。◎刘昭注：案今计偕簿，县之故治，顺帝时陷而为湖，今谓为当湖。大旱湖竭，城郭之处可识。◎《水经·沔水注》：谷水又东南迳盐官县故城南，旧吴海昌都尉治。谷水右有马皋城，故司盐都尉城，吴王濞煮海为盐于此县也。是以《汉书·地理志》曰“县有盐官”。东出五十里有武原乡，故越地也，秦于其地置海盐县，《地理志》曰“县，故武原乡也”。后县沦为柘湖，又徙治武原乡，改曰武原县。汉安帝时，武原之地又沦为湖，今之当湖也。后乃移此县南。◎《一统志》：海盐故城，今浙江嘉兴府平湖县东南。当湖，在今平湖县东门外，周四十余里，一名鹦鹉湖，俗呼东湖，即海盐县陷处。</span>
夏四月，禁进献御，减太官膳。
<span class="c1">◎《续汉志·百官志》：太官令，一人，六百石，掌御饮食。</span>
秋七月，遣将军聂友、校尉陆凯以兵三万讨珠崖、儋耳。
<span class="c1">◎《汉书·武帝纪》：元鼎六年，定越地，以为南海、苍梧、郁林、合浦、交阯、九真、日南、珠崖、儋耳郡。◎又《地理志》序云：自合浦徐闻南入海，得大州，东西南北方千里，武帝元封元年略以为儋耳、珠崖郡。元帝时罢弃之。◎又《贾捐之传》：捐之字君房，贾谊之曾孙也。初，武帝征南越，元封元年立儋耳、珠崖郡，皆在南方海中洲居，广袤可千里。至昭帝始元五年，罢儋耳郡，并属珠崖。元帝初元三年，从贾捐之议，罢珠崖郡。◎应劭曰：二郡在大海中，崖岸之边，出真珠，故曰珠厓。儋耳者，种大耳。渠率自谓王者耳尤缓，下肩三寸。◎张晏曰：○《异物志》：二郡在海中，东西千里，南北五百里。珠崖，言珠若崖矣。儋耳之云，镂其颊皮，上连耳匡，分为数支，状似鸡肠，累耳下垂。◎臣瓒曰：○《茂陵书》：珠崖郡治瞫都，去长安七千三百一十四里。儋耳去长安七千三百六十八里，领县五。◎师古曰：儋，音丁甘反，字本作“瞻”。瞫，音审。◎《水经·温水注》○引《林邑记》曰：汉置九郡，儋耳兴焉。民好徒跣，耳广，垂以为饰，虽男女亵露，不以为羞。暑亵薄日，自使人黑，积习成常，以黑为美。《离骚》所谓玄国矣。○然则儋耳即离耳也。○王氏《交广春秋》曰：朱崖、儋耳二郡与交州俱开，皆汉武帝所置。大海中，南极之外，对合浦徐闻县。清朗无风之日，径望朱崖州，如囷廪大。从徐闻对渡，北风举帆，一日一夜而至。周迴二千余里，径渡八百里。人民可十万余家，皆殊种异类，被发雕身，而女多姣好白皙，长发美鬓。犬羊相聚，不服德教。儋耳先废，朱崖数叛，元帝以贾捐之议罢郡。○杨氏《南裔异物志》：儋耳、朱崖俱在海中，分为东蕃，故《山海经》曰“在郁水南也”。◎《一统志》：珠崖故郡，在今广东琼山县东南。儋耳故郡，在今琼州府儋州西。◎王先谦曰：二郡，今琼州府境。洪亮吉以珠崖为郡治，吴增僅引《方舆胜览》以徐闻为珠崖郡治，谢鍾英据《元和志》谓吴无朱崖故地，盖自赤乌五年用兵，士众多死，遂弃朱崖耳。◎弼按，○诸说均误，据《汉书》纪、传、地理志序及《水经注》，二郡疆域在海南，确为今琼州府境，不在雷州府境也。谢说与《吴志》不合，王先谦已辨之。○洪氏又云：《陆凯传》“除儋耳太守”，盖因讨朱崖郡，使虚领其名耳。</span>
是岁大疫，有司又奏立后及诸王。八月，立子霸为鲁王。
<span class="c1">霸为太子和弟，宠爱崇特与和无殊，见《霸传》。是仪疏谏不从，见《仪传》。</span>

42. <span id="卷四十七·吴书二·吴主传第二-吴主权-42"></span>
六年春正月，新都言白虎见。
<span class="c1">新都郡治始新，始新今浙江严州府淳安县西六十里之威平镇，见前建安十三年。</span>
诸葛恪征六安，
<span class="c1">◎六安，见《孙坚传》。◎胡三省曰：汉六安国都六县，后汉为六安侯国，属庐江郡。晋为六县，属庐江郡。</span>
破魏将谢顺营，收其民人。冬十一月，丞相顾雍卒。十二月，扶南王范旃遣使献乐人及方物。
<span class="c1">◎赵一清曰：○《南史》：扶南国，日南郡之南海西大湾中，在林邑西南三千余里。其国广轮三千余里，以女人为王，号曰柳叶。其南有激国，有事鬼神者，字混填，梦神赐之弓，乘贾人舶入海。混填晨起即诣庙，于神树下得弓，便依梦乘舶入海，遂至扶南外邑。柳叶人众见舶至，欲劫取之，混填即张弓射其舶，穿度一面，矢及侍者。柳叶惧，举众降，混填遂君其国，纳柳叶为妻。其后王盘盘以国事委其大将范蔓。盘盘死，国人共举蔓为王。蔓姊子旃篡蔓自立。旃大将范寻又代立。吴时，遣中郎康泰、宣化从事朱应使于寻国，国人犹裸，唯妇人著贯头。泰、应谓曰： “国中实佳，但人亵露可怪耳。”寻始令国内男子着横幅。横幅，今干漫也。大家乃截锦为之，贫者乃用布。○又《中天竺传》：吴时，扶南王范旃遣亲人苏勿使其国，从扶南发投拘利口，循海大湾中正西北入，历湾边数国，可一年余到天竺江口，逆水行七千里乃至焉。天竺王惊曰：“海滨极远，犹有此人乎！”即令观视国内，仍差陈、宋等二人以月支马四匹报旃，勿积四年方至。其时吴遣中郎康泰使扶南，及见陈、宋等，具问天竺土俗，云：“佛道所兴国也。”◎《一统志》：真腊本扶南属国，亦名占腊，其后并扶南而有之。隋大业中，始通中国。</span>
是岁，司马宣王率军入舒，
<span class="c1">◎汉末庐江郡治舒。舒县，今安徽庐州府庐江县西，见《孙坚传》。◎胡三省曰：春秋之故国也，时在吴、魏境上，弃而不耕，去皖口甚近。</span>
诸葛恪自皖迁于柴桑。
<span class="c1">◎吴庐江郡治皖。皖县，今安徽安庆府怀宁县治，见《孙坚传》。柴桑，今江西九江府德化县西南，见前黄初二年。◎《晋书·宣帝纪》：正始四年九月，帝督诸军击诸葛恪，军次于舒。恪焚烧积聚，弃城而遁。◎本志《诸葛恪传》：魏司马宣王谋欲攻恪，权方发兵应之，望气者以为不利，于是徙恪屯于柴桑。◎弼按，恪由今安庆而退屯今九江。望气之说，讳败之饰辞耳。</span>

43. <span id="卷四十七·吴书二·吴主传第二-吴主权-43"></span>
七年春正月，以上大将军陆逊为丞相。秋，宛陵言嘉禾生。
<span class="c1">丹阳郡治宛陵，今安徽宁国府宣城县治，见《孙策传》。</span>
是岁，步骘、朱然等各上疏云：“自蜀还者，咸言欲背盟与魏交通，多作舟船，缮治城郭。又蒋琬守汉中，闻司马懿南向，不出兵乘虚以掎角之，反委汉中，还近成都。事已彰灼，无所复疑，宜为之备。”权揆其不然，曰：“吾待蜀不薄，聘享盟誓，无所负之，何以致此？又司马懿前来入舒，旬日便退，蜀在万里，何知缓急而便出兵乎？昔魏欲入汉川，
<span class="c1">◎胡三省曰：曹真欲入汉中，在明帝太和四年。</span>
此间始严，亦未举动，
<span class="c1">◎胡三省曰：谓严兵而未发也。</span>
会闻魏还而止，蜀宁可复以此有疑邪？又人家治国，舟船城郭，何得不护？
<span class="c1">◎各本“护”均作“获”。◎李龙官曰：按文意，当作“护”，即指上 “多作舟船，缮治城郭”而言，谓此不过为保护境土之常，非有他意也。</span>
今此间治军，宁复欲以御蜀邪？人言苦不可信，
<span class="c1">毛本“苦”作“若”，误。</span>
朕为诸君破家保之。”
<span class="c1">◎沈家本曰：《御览》作“券”。案“破家”非权所肯言，当从《御览》作“破券”为长。</span>
蜀竟自无谋，如权所筹。
<span class="c1">◎或曰：孙权所言，可谓恕己而亮人。人能每事即己以平观，自然不至有忿悁，而人世亦可以无怨尤矣。</span>
<span class="c1">◎《江表传》载权诏曰：
<span class="c2">毛本“诏”作“传”，误。</span>
 “督将亡叛而杀其妻子，是使妻去夫，子弃父，甚伤义教，自今勿杀也。”</span>

44. <span id="卷四十七·吴书二·吴主传第二-吴主权-44"></span>
八年春二月，丞相陆逊卒。
<span class="c1">◎《逊传》：逊上疏陈：“太子正统，宜有盘石之固，鲁王藩臣，当使宠秩有差。”书三四上，权累遣中使责让逊，逊愤恚致卒。</span>
夏，雷霆犯宫门柱，又击南津大桥楹。
<span class="c1">◎赵一清曰：○《方舆纪要》卷二十：今聚宝门内镇淮桥即孙吴之南津桥，晋之朱雀桁也。○胡氏曰：桥在孙吴建业宫城朱雀门南，跨秦淮水南北岸，以渡行人，亦谓之南航，以在台城南也，亦谓之大航，以秦淮诸航此为最也。</span>
茶陵县鸿水溢出，
<span class="c1">◎毛本“溢”作“益”。◎《郡国志》：荆州长沙郡茶陵。◎三国吴改属湘东郡。◎《一统志》：故城，今湖南长沙府茶陵州五十里。</span>
流漂居民二百于家。秋七月，将军马茂等图逆，夷三族。
<span class="c1">◎《吴历》曰：茂本淮南钟离长，
<span class="c2">◎《郡国志》：扬州九江郡钟离，侯国。◎沈《志》：晋武帝太康二年，复立钟离县。◎是钟离县三国时已废。◎洪亮吉曰：据《吴历》所云，则县盖自魏中叶始废。◎《一统志》：故城，今安徽凤阳府临淮县东。◎谢鍾英曰：在凤阳府临淮乡司。</span>
而为王淩所失，叛归吴，吴以为征西将军、九江太守、
<span class="c2">◎赵一清曰：○《宋书·州郡志》：淮南太守，秦立为九江郡，兼得庐江、豫章。汉高帝四年，更名淮南国，分立豫章郡。文帝又分为庐江郡。武帝元狩元年，复为九江郡，治寿春县。后汉徙治阴陵县。魏复曰淮南，徙治寿春。晋武帝太康元年，复立历阳、当涂、逡遒诸县。二年，复立钟离县，并二汉旧县也。三国时江淮为战争之地，其间不居者各数百里，此诸县并在江北、淮南，虚其地，无复民户。吴平，民各还本，故复立焉。○《晋书·地理志》：吴扬州统十四郡，江西庐江、九江之地，自合肥之北至寿春悉属魏。○然则此九江郡亦虚号耳，故《晋志》不数也。◎弼按：九江即淮南，魏已据有淮南，故吴复汉九江郡之名。《晋志》已列淮南郡，非不数九江也，赵说误。</span>
外部督，
<span class="c2">◎洪饴孙曰：吴于濒江要地置都督，权轻者但称督。◎弼按：下文无难督同。</span>
封侯，领千兵。权数出苑中，与公卿诸将射。茂与兼符节令朱贞、
<span class="c2">符节令，见《魏志·杜袭传》。</span>
无难督虞钦、牙门将朱志等
<span class="c2">牙门将，见《魏志·齐王纪》嘉平五年。</span>
合计，伺权在苑中，
<span class="c2">毛本“中”作“守”，误。</span>
公卿诸将在门未入，令贞持节称诏，悉收缚之；茂引兵入苑击权，分据宫中及石头坞，遣人报魏。事觉，皆族之。</span>
八月，大赦。遣校尉陈勋将屯田及作士三万人凿句容中道，自小其至云阳西城，通会市，作邸阁。
<span class="c1">◎《郡国志》：扬州丹阳郡句容。◎《一统志》：句容故城，今江苏江宁府句容县治。◎云阳即曲阿，今江苏镇江府丹阳县治，见《孙策传》。◎胡三省曰：○沈约曰：句容，汉旧县，属丹阳郡，今在建康府南九十里，有茅山，亦谓之句曲山。○班固曰：会稽曲阿县本秦云阳县也。后汉属吴郡。○沈约曰：曲阿本曰云阳，秦始皇改曰曲阿。吴嘉禾三年，复曰云阳。今相传秦时或言其地有天子气，始皇凿坑以败其势，截直道使阿曲，故谓之曲阿。○刘昫曰：润州金坛县本曲阿县地。○会市者，作市以会商旅。句，如字。◎何焯曰：今道当是孙氏所凿，云阳即今丹阳。〖见官本《考证》。〗◎赵一清曰：○何云：宋本作“凿句容中道山，直至云阳西城”。○《方舆纪要》卷二十五：曲阿古曰云阳，今丹阳县治。陈勋盖凿茅山之麓以通道也，破冈渎在丹阳县西南。○《舆地志》：延陵有东云阳、西云阳二渎，相去七里，与句容县接境。吴赤乌中所凿，自延陵以至江宁，上下各七埭。长冈埭在县西南，即破冈渎中七埭之一。○又《纪要》卷二十：方山埭在江宁府东南四十五里。○《建康实录》：吴赤乌八年，使校尉陈勋发屯兵于方山南，绝淮立埭，是也。运渎在上元县治西北，赤乌八年发兵凿句容中道至云阳西城，以通吴会船舰，号破冈渎。又使郗俭凿城西，南自秦淮，北抵仓城，以达吴越运船，盖引破冈渎由方山埭接于秦淮，以避大江之险。又自秦淮而东北达于苑仓也，旧有六桥跨其上。又潮沟在上元县西四里，赤乌中所凿，引江潮抵青溪，接秦淮水，西通运渎，北连后河。◎谢鍾英曰：○《方舆纪要》：破冈渎在句容县东南二十五里，至丹阳县西南，六朝时转输运道也。吴赤乌八年，凿句容中道至云阳西城，以通吴会舡舰，上下凡一十四埭。○鍾英按：此凿茅山之麓以通运道也，今亦名运河。○王鸣盛曰：《太平御览》引《吴志》： “岑昏凿丹徙至云阳，杜野、小辛间，皆斩绝陵袭，施力艰辛。”杜野属丹阳，小辛属曲阿，今水道自常州府城外经奔牛吕城，以至镇江府丹阳县城外，自此再西北行至府治丹徒县城外入江，大约即孙权所凿。至今此道舟行望两岸高如山，正所云“斩绝陵袭”者，“小其”当作“小辛”，传写误也。○鍾英按，《孙权传》明言自句容至云阳，不云自云阳至丹徒。岑昏凿丹徒至云阳，或别一事，与陈勋所凿无涉。王氏因“小其”、“小辛”牵合为一，以丹阳至镇江运河当之，误甚。◎又云：小其，自句容县至丹阳县之运河。</span>

45. <span id="卷四十七·吴书二·吴主传第二-吴主权-45"></span>
九年春二月，车骑将军朱然征魏柤中，
<span class="c1">◎柤中距襄阳城一百五十里，南漳县东南六十里，见《魏志·齐王纪》正始二年。◎胡三省曰：○柤，读如“祖”。○杨正衡：侧瓜翻。</span>
斩获千余。夏四月，武昌言甘露降。秋九月，以骠骑将军步骘为丞相，车骑朱然为左大司马，卫将军全琮为右大司马，镇南吕岱为上大将军，
<span class="c1">◎钱大昭曰：此篇虽为列传，当从本纪之例，不可不谨严齐整，“骠骑”、“车骑”、“镇南”下皆当有“将军”二字。又《三嗣主传》太平元年“骠骑吕據、车骑刘纂、镇南朱异”，永安七年“镇军陆抗、抚军步协”，亦不应省 “将军”二字。◎弼按：《通鉴》有“将军”二字。</span>
威北将军诸葛恪为大将军。
<span class="c1">◎《吕岱传》：权分武昌为两部，岱督右部，自武昌上至蒲圻。迁上大将军。◎《通鉴》：吴主分荆州为二部，以吕岱督右部，诸葛恪督左部，代陆逊镇武昌。◎赵一清曰：○《方舆纪要》卷七十六：赤乌九年，分武昌为两部，自武昌至蒲圻为右部，始置蒲圻县，以湖畔多蒲，故名也。</span>
<span class="c1">◎《江表传》曰：是岁，权诏曰：“谢宏往日陈铸大钱，云以广货，故听之。今闻民意不以为便，其省息之，铸为器物，官勿复出也。私家有者，敕以输藏，计畀其直，勿有所枉也。”</span>

46. <span id="卷四十七·吴书二·吴主传第二-吴主权-46"></span>
十年春正月，右大司马全琮卒。
<span class="c1">《琮传》云琮十二年卒，此云十年卒，未知孰是。</span>
<span class="c1">◎《江表传》曰：是岁，权遣诸葛壹伪叛以诱诸葛诞，诞以步骑一万迎壹于高山。权出涂中，遂至高山，潜军以待之。诞觉而退。
<span class="c2">◎赵一清曰：滁州高山，惟州西北二十二里清流山最险峻，南唐于此置清流关，今行旅犹称关山，疑是史所谓涂中高山也。◎吴增僅曰：高山今地未详，当近东城，今滁州定远间也。◎谢鍾英曰：高山在今盱眙、来安间。◎弼按：涂中见后十三年“涂塘”注。涂水，今六合县瓦梁堰，见《魏志·王淩传》。当时魏、吴进兵，在六合、滁州之间，自以赵说为是。谢云在盱眙、来安间，吴兵或未至此也。</span>
</span>
二月，权適南宫。三月，改作太初宫，
<span class="c1">◎胡三省曰：○《晋太康地记》曰：吴有太初宫，方三百丈。◎杭世骏曰：○《建康宫阙传》云：赤乌殿在县东北五里，吴昭明宫内，制度上应星宿，求所以永安也。○又曰：太初宫中有神龙殿，去县三里。左太冲《吴都赋》云：“抗神龙之华殿，施荣楯而捷猎。”</span>
诸将及州郡皆义作。
<span class="c1">◎胡三省曰：以下奉上，义当助作宫室。◎赵一清曰：○《方舆纪要》卷二十：南宫在秦淮上，吴太子宫也。吴大帝迁都建业，徙武昌宫室材瓦缮太初宫，其正殿曰神龙，中门曰公车，中门之东曰升贤，又东曰左掖；中门之西曰明扬，又西曰右掖，又东面门曰苍龙，西面门曰白虎，北面门曰玄武。继又于宫中作临海、赤乌等殿，弯碕、临硎等门。左思《吴都赋》云：“抗神龙之华殿，施荣楯而捷猎，崇临海之崔嵬，饰赤鸟之韡晔。东西胶葛，南北峥嵘，房栊对櫎，连阁相经，阍闼谲诡，异出奇名，左称弯碕，右号临硎。”</span>
<span class="c1">◎《江表传》载权诏曰：“建业宫乃朕从京来
<span class="c2">京即京城，今江苏镇江府丹徒县治，见《孙策传》。</span>
所作将军府寺耳，材柱率细，皆以腐朽，常恐损坏。今未复西，可徙武昌宫材瓦，更缮治之。”有司奏言曰：“武昌宫已二十八岁，
<span class="c2">◎胡三省曰：吴以汉献帝二十四年都武昌，至是已二十八年。◎朱邦衡曰：权于黄权元年前一年自公安都鄂，至是凡二十七年。宋本“二”作“一”，误。</span>
恐不堪用，宜下所在通更伐致。”
<span class="c2">◎胡三省曰：伐致，谓伐材木而致之。通者，凡吴境内悉然也。</span>
权曰：“大禹以卑宫为美，今军事未已，所在多赋，若更通伐，妨损农桑。徙武昌材瓦，
<span class="c2">毛本“徙”作“徒”，误。</span>
自可用也。”
<span class="c2">◎或曰：权老而无远志，然不妄费，亦治小之宜。</span>
</span>
夏五月，丞相步骘卒。
<span class="c1">《步骘传》作十一年卒。</span>
冬十月，赦死罪。

47. <span id="卷四十七·吴书二·吴主传第二-吴主权-47"></span>
十一年春正月，朱然城江陵。二月，地仍震。
<span class="c1">◎赵一清曰：○《晋书·五行志》：二月，江东地仍震。是时，权听谗，寻出朱據，废太子。○又《天文志》：二月，白虹贯日，权发诏戒惧。◎弼按，出朱據、废太子和皆赤乌十三年事，与赤乌十一年之地震何涉？赵氏屡引天文、五行、符瑞诸志，无当也。</span>
<span class="c1">◎《江表传》载权诏曰：“朕以寡德，过奉先祀，莅事不聪，获谴灵祇，夙夜祗戒，若不终日。群僚其各厉精，思朕过失，勿有所讳。”</span>
三月，宫成。
<span class="c1">太初宫成也。</span>
夏四月，雨雹，云阳言黄龙见。
<span class="c1">◎云阳即曲阿，今江苏镇江府丹阳县治，见《孙策传》。◎赵一清曰：○《宋书·符瑞志》：黄龙又见武陵吴寿，光色炫耀。</span>
五月，鄱阳言白虎仁。
<span class="c1">◎鄱阳，见前建安八年。◎梁章钜曰：仁，疑当作“见”，恐因注中有 “白虎仁”字而误。◎周寿昌曰：赤乌六年书“新都白虎见”，无注。此书“白虎仁”，而注引《瑞应图》，以释仁之为瑞，下诏又云云，亦以明白虎仁为瑞之故。是此书不误也。</span>
<span class="c1">◎《瑞应图》曰：
<span class="c2">◎《隋志·子部·五行类》：《瑞应图》二卷。</span>
白虎仁者，王者不暴虐，则仁虎不害也。</span>
诏曰：“古者圣王积行累善，修身行道，以有天下，故符瑞应之，所以表德也。朕以不明，何以臻兹？《书》云‘虽休勿休’，
<span class="c1">◎《尚书·吕刑》之辞。◎《孔传》云：虽见美，勿自谓德美。</span>
公卿百司，其勉修所职，以匡不逮。”

48. <span id="卷四十七·吴书二·吴主传第二-吴主权-48"></span>
十二年
<span class="c1">魏嘉平元年。</span>
春三月，左大司马朱然卒。四月，有两乌衔鹊堕东馆。丙寅，骠骑将军朱据领丞相，燎鹊以祭。
<span class="c1">◎梁章钜曰：○《晋书·五行志中》云：是时，权意溢德衰，信谗好杀，二子将危，将相俱殆，睹妖不悟，加之以燎，昧道之甚。明年，太子和废，鲁王霸赐死，朱据左迁，陆议忧卒，是其应也。</span>
<span class="c1">◎《吴录》曰：六月戊戌，宝鼎出临平湖。
<span class="c2">◎洪亮吉曰：○盐官县有临平湖。○《吴录》：湖自汉末草秽塞壅，至吴天玺元年复开，俄而晋平吴。◎谢鍾英曰：○《孙晧传》：天玺元年，吴郡临平湖开。○《水经注》：浙江又东合临平湖，湖水上通浦阳江，下注浙江，名曰东江。○《寰宇记》：盐官县西五十里。◎胡三省曰：今临安府仁和县界有临平镇，在临安府城西北四十八里。◎《方舆纪要》：临平山在杭州府东北六十里，临平湖在山东南五里。◎《通志》：湖在仁和县东长乐乡，仅存小河，今上塘河是也。</span>
八月癸丑，白鸠见于章安。
<span class="c2">◎章安，今浙江台州府临海县东一百十五里章安市，见前黄武四年。◎赵一清曰：○《宋书·符瑞志》：宝鼎又出东郡酃县。○又云：孙权时灵龟出会稽章安。</span>
</span>

49. <span id="卷四十七·吴书二·吴主传第二-吴主权-49"></span>
十三年夏五月，日至，荧惑入南斗，
<span class="c1">◎《魏志·王淩传》作“荧惑守南斗”，又见《宋书·天文志》。◎赵一清曰：○《晋书·天文志》：案占“荧惑入南斗，三月吴王死”，一曰 “荧惑逆行，其地有死君”。太元二年，权薨，是其应也。</span>
秋七月，犯魁第二星而东。八月，丹阳、句容及故鄣、宁国诸山崩，鸿水溢。
<span class="c1">◎丹阳，今安徽太平府当涂县东少北五十里，见《孙策传》。句容，今江苏江宁府句容县治，见前赤乌八年。◎《郡国志》：扬州丹阳郡故鄣。◎刘昭注：秦鄣郡所治。◎师古曰：鄣，音章。◎王先谦曰：三国吴改属吴兴郡。◎谢鍾英曰：朱治封故鄣侯，《治传》云“丹阳故鄣人”，系仍旧言之。◎《一统志》：故鄣故城，今浙江湖州府安吉县西北十五里。◎《宋书·州郡志》：宣城太守，宁国令，吴立。◎《方舆纪要》：今安徽宁国府宁国县治。◎赵一清曰：○《晋书·五行志》：刘歆以为国主山川，山崩船竭，亡之征也。后二年而权薨，又二十六年而吴亡。</span>
诏原逋责，给贷种食。废太子和，处故鄣。鲁王霸赐死。
<span class="c1">◎详见孙和、孙霸传。◎裴松之云：孙权立和而复宠霸，坐生乱阶，自搆家祸，方之袁绍、刘表，昏悖甚矣。</span>
冬十月，魏将文钦伪叛以诱朱异，权遣吕据就异以迎钦。异等持重，钦不敢进。十一月，立子亮为太子。遣军十万，作堂邑涂塘以淹北道。
<span class="c1">◎《郡国志》：广陵郡堂邑，故属临淮，有铁，春秋时曰堂。◎《一统志》：堂邑故城，今江苏江宁府六合县北。◎胡三省曰：○堂邑县，前汉属临淮郡，后汉属广陵郡，魏、吴在两界之间为弃地。○李贤曰：堂邑，今扬州六合县。○杜佑曰：扬州六合县，春秋楚之棠邑，汉为堂邑。○淹北道以绝魏兵之窥建业，吴主老矣，良将多死，为自保之规摹而已。◎《魏志·王淩传》：嘉平三年春，吴贼塞涂水。◎胡三省曰：涂水即堂邑涂塘。涂，读曰滁。◎谢鍾英曰：○《元和志》：滁州即滁中，滁水在全椒县南六十里，源出庐州梁县，东流经滁州六合县，至瓜步入大江。○王厚斋曰：涂塘即六合县瓦梁堰，水曰涂河。○鍾英按：六合县西五十五里，西距滁州八十五里。◎吴增僅曰：○《寰宇记》云：慎县东北六十四里有滁阳城。吴赤乌十三年，孙权遣兵断涂作堰，以淹北道，遂筑此城为守备。○考慎县今庐州府东北，堂邑今六合，相距太远，不合事实。且吴不能有合肥，岂能越境筑此城乎？惟今滁州东有滁阳驿，当即吴滁阳城。其地近出古砖，有赤乌字，亦可证也。◎赵一清曰：○《方舆纪要》卷二十：六合县，春秋时楚之棠邑，三国时为吴、魏分界处，有瓦梁垒，在县西五十五里，亦曰瓦梁堰，即涂塘也。堰上有瓦梁城，即孙权屯兵处。○一清案，“棠”、“堂”古通。涂，音除。</span>
十二月，魏大将军王昶围南郡，
<span class="c1">是时王昶为征南将军，非大将军也，《魏志·齐王纪》及《昶传》可证。</span>
荆州刺史王基攻西陵，
<span class="c1">西陵即夷陵，今湖北宜昌府东湖县东，吴改曰西陵，属宜都郡，见《魏志·文纪》黄初三年。</span>
遣将军戴烈、陆凯往拒之，
<span class="c1">◎赵一清曰：○《晋书·戴若思传》：若思，广陵人。祖烈，吴左将军。</span>
皆引还。
<span class="c1">是役为王昶所破，见《魏志·齐王纪》嘉平二年及《昶传》。</span>
<span class="c1">◎庾阐《扬都赋》注曰：
<span class="c2">◎《晋书·文苑传》：庾阐，字仲初，颍川鄢陵人。阐好学，九岁能属文。拜给事中，复领著作。作《扬都赋》，为世所重。◎《隋志》：晋给事中廋阐《集》九卷，梁十卷，录一卷。◎《世说·文学篇》曰：庾阐始作《扬都赋》，道温、庾云：“温挺义之标，庾作民之望。方响则金声，比德则玉亮。”庾公闻赋成，求看，兼赠贶之。阐更改“望”为“儁”，以“亮”为“润”云。◎注《中兴书》曰：为《扬都赋》，邈绝当时。◎《文学篇》又曰：庾仲初作《扬都赋》成，以呈庾亮，亮以亲族之怀，大为其名价，云可三《二京》，四《三都》。于此人人竞写，都下纸为之贵。◎《吴志·孙权传》注、《水经·沔水注》、《世说·文学篇》注、《文选·月赋》注、《书钞》、《类聚》、《初学记》、《御览》均引《扬都赋》。◎《晋书·曹毗传》：毗著《扬都赋》，亚于庾阐。◎《艺文类聚·六十一》引庾阐《扬都赋》。◎严可均曰：庾阐《扬都赋》注，未审他人为之注，抑阐自注也。</span>
烽火以炬置孤山头，皆缘江相望，或百里，或五十、三十里，
<span class="c2">《类聚》、《御览》作“或五十里，或三十里”。</span>
寇至则举以相告，一夕可行万里。孙权时合暮举火于西陵，鼓三竟，达吴郡南沙。
<span class="c2">◎《宋书·州郡志》：晋陵太守，南沙令，本吴县，司盐都尉署。◎《隋书·地理志》：吴郡领常熟县，旧曰南沙。◎《一统志》：南沙废县，在今江苏苏州府常熟县西北。</span>
</span>
是岁，神人授书，告以改年、立后。
<span class="c1">◎顾千里曰：此等矫诬之事，宜详著其实，否则不书可也。</span>

50. <span id="卷四十七·吴书二·吴主传第二-吴主权-50"></span>
太元元年
<span class="c1">◎魏嘉平三年，权年七十。◎梁章钜曰：○《艺文类聚》卷九十九《祥瑞部》引《吴历》云：吴王为神王表立庙苍龙门外，有两足乌衔一鹊置神座前，或得神书说改号之意，乃改赤乌为大元。◎弼按：改元在五月，迎王表在七月，《吴历》误。</span>
夏五月，立皇后潘氏，大赦，改年。初，临海罗阳县有神，
<span class="c1">◎临海郡治章安，见前黄武四年。◎赵一清曰：○《宋书·州郡志》：临海太守，本会稽东部都尉，孙亮太平二年立。○此云“临海罗阳县”，盖史家追书之。又永嘉太守领县五。安固令，吴立曰罗阳，孙晧改曰安阳，晋太康元年更名。◎谢鍾英曰：○临海郡立于孙亮太平二年，而太元元年称“临海罗阳”，系史家驳文，不得因是疑临海为孙权所置郡。罗阳，晋改安固。○《寰宇记》：瑞安县也。○《方舆纪要》：今浙江温州府瑞安县治。</span>
自称王表。
<span class="c1">◎《吴录》曰：罗阳，今安固县。</span>
周旋民间，语言饮食，与人无异，然不见其形。又有一婢，名纺绩。是月，遣中书郎李崇赍辅国将军、罗阳王印绶迎表。表随崇俱出，与崇及所在郡守令长谈论，崇等无以易。所历山川，辄遣婢与其神相闻。秋七月，崇与表至，权于苍龙门外为立第舍，
<span class="c1">苍龙门，吴建业宫之东门也。</span>
数使近臣赍酒食往。表说水旱小事，往往有验。
<span class="c1">◎周寿昌曰：蜀之亡也，因黄晧信鬼巫邪说，不肯设备。魏明帝之将崩也，则有寿春农民妻自言为天神所下，饮水治疾，卒以治帝无验，杀之。不踰年，帝崩。今吴复有王表一事，踰年而大帝崩，吴亦随以亡矣。国将亡，听于神，古语真不可易。足见桓王之杀于吉，不愧一代英雄。</span>
<span class="c1">◎孙盛曰：盛闻国将兴，听于民；国将亡，听于神。权年老志衰，谗臣在侧，废適立庶，以妾为妻，可谓多凉德矣。而伪设符命，求福妖邪，将亡之兆，不亦显乎！</span>
秋八月朔，大风，江海涌溢，平地深八尺，吴高陵松柏斯拔，
<span class="c1">◎孙坚墓曰高陵。◎侯康曰：○《晋书·五行志上》：权时信纳僭诉，虽陆逊勋重，子和储贰，犹不得其终，与汉安帝听谗免杨震、废太子同事也。且赤乌中无年不用兵，百姓愁怨。八年秋，将军马茂等又图逆，此其应矣。◎赵一清曰：○《宋书·五行志》：拔高陵树二株，石碑蹉动。案华覈对，役繁赋重，匿瞀不叡之罚也。明年，权薨。</span>
郡城南门飞落。
<span class="c1">吴郡城也。</span>
冬十一月，大赦。权祭南郊
<span class="c1">◎侯康曰：○《宋书·礼志一》：孙权始都武昌及建业，不立郊兆，至末年太元元年十一月，祭南郊，其地今秣陵县南十余里郊中是也。○又《礼志三》：何承天曰：“权建号继天，而郊享有阙，固非也。末年虽一南郊，而遂无北郊之礼。”案环氏《吴纪》：“权思崇严父配天之义，追上父坚尊号为吴始祖。”如此说，则权末年所郊，坚配天也。◎周寿昌曰：○《通典·四十二·礼二》注：孙权初称尊号于武昌，祭南郊，告天用玄牡。后自以非土中不修设，末年南郊，追上父坚尊号为吴始祖以配天。○则《宋书·礼志》所引环氏《吴纪》之语，当在此年。</span>
还，寝疾。
<span class="c1">◎《吴录》曰：权得风疾。</span>
十二月，驿征大将军恪，拜为太子太傅。
<span class="c1">详见《恪传》。</span>
诏省徭役，减征赋，除民所患苦。

51. <span id="卷四十七·吴书二·吴主传第二-吴主权-51"></span>
二年
<span class="c1">◎沈家本曰：是年既改元为神凤，则此文“二年”当改书“神凤元年”。乃仍承太元称“二年”，似于史例不合。</span>
春正月，立故太子和为南阳王，居长沙；子奋为齐王，居武昌；子休为琅邪王，居虎林。
<span class="c1">◎胡三省曰：虎林滨大江，吴置督守之。其后孙綝遣朱异自虎林袭夏口，兵至武昌，而夏口督孙壹奔魏，则虎林又在武昌之下。◎弼按：虎林督朱熊，见《孙綝传》。◎《一统志》：武林城，在今安徽池州府贵池县西六十五里。吴孙休居虎林，诸葛恪不欲诸王在滨江兵马之地，徙休于丹阳。其后陆胤、何逊并为虎林督。◎弼按：逊，当作“邈”，互见《妃嫔传·何姬传》。</span>
二月，大赦，改元为神凤。皇后潘氏薨。
<span class="c1">详见《妃嫔传》。</span>
诸将吏数诣王表请福，表亡去。夏四月，权薨，
<span class="c1">◎钱大昕曰：《蜀志》称先主、后主而不名，吴主权、亮、休、晧皆斥其名。蜀先主称殂，而吴主称薨，此承祚书法之别也。</span>
时年七十一，
<span class="c1">权疾困，召诸葛恪、孙弘、滕胤、吕据、孙峻属以后事，见《诸葛恪传》。</span>
谥曰大皇帝。
<span class="c1">◎沈约曰：谥大，谥法所不载。</span>
秋七月，葬蒋陵。
<span class="c1">◎赵一清曰：○《寰宇记》卷九十：陵在上元县东北蒋山八里。○《丹阳记》：蒋陵因山为名，蒋山古曰金陵山，亦曰鍾山。吴大帝时，有蒋子文发神异于此，封子文为蒋侯，改曰蒋山。○子文事见《搜神记》及《幽明录》。◎梁章钜曰：○《艺文类聚》卷七引山谦之《丹阳记》云：京师南北并有连岭，而蒋山独隆崛峻异，其形象龙，实扬都之镇也。孙权葬山南，因山为名，号曰蒋陵。◎潘眉说同。◎弼按：○《一统志》：吴大帝蒋陵在江宁府上元县东北十五里鍾山南麓。鍾山在上元县东北朝阳门外。诸葛亮曾使建业，谓孙权曰：“鍾山龙蟠。”其后权避祖讳，改名蒋山。</span>
<span class="c1">◎《傅子》曰：孙策为人明果独断，勇盖天下，以父坚战死，少而合其兵将以报仇，转斗千里，尽有江南之地，诛其名豪，威行邻国。及权继其业，有张子布以为腹心，有陆议、诸葛瑾、步骘以为股肱，有吕范、朱然以为爪牙，分任授职，乘间伺隙，兵不妄动，故战少败而江南安。</span>

52. <span id="卷四十七·吴书二·吴主传第二-吴主权-52"></span>
评曰：孙权屈身忍辱，任才尚计，有句践之奇，
<span class="c1">◎唐庚曰：吴之受爵，乃由与蜀相攻，恐魏议其后耳。陈寿乃以句践比之，句践未尝受吴封爵也。◎弼按：○《史记·越王句践世家》：句践使大夫种行成于吴，膝行顿首曰：“句践请为臣，妻为妾。”○又按《吴越春秋》云：越王句践五年五月与大夫种、范蠡入臣于吴，于是入吴见夫差，稽首再拜称臣。○此与受封爵何异？窃谓有句践之志则可，无句践之志则终为奴虏而已，南宋其已事也。仲谋操纵其间，以江东而抗衡大国，承祚方之句践，其信然矣。</span>
英人之杰矣。故能自擅江表，成鼎峙之业。
<span class="c1">◎王鸣盛曰：孙权称臣事魏已久，及黄武元年春，大破蜀，刘备奔走，势愈强盛，则魏欲与盟而不受。九月，魏兵来征，又卑辞上书，求自改悔，乞寄命交州，乃随又改年，临江拒守，彼此互有杀伤，不分胜负。十二月，又通聘于蜀，乃既和于蜀，又不绝于魏，且业已改元，而仍称吴王。五年令曰“北虏缩窜，方外无事”，乃益务农亩。称帝之举，直隐忍以至魏明帝太和三年而后发。反覆倾危，惟利是视，用柔胜刚，阴谋狡猾，史评以句践相比，非虚语也。</span>
然性多嫌忌，果于杀戮，暨臻末年，弥以滋甚。至于谗说殄行，胤嗣废毙，
<span class="c1">◎马融注《尚书》曰：殄，绝也。绝君子之行。</span>
岂所谓贻厥孙谋以燕翼子者哉？
<span class="c1">◎何焯曰：总上嫌忌杀戮言之，承祚盖谓晧之昏虐，此其贻谋也。</span>
其后叶陵迟，遂致覆国，未必不由此也。
<span class="c1">◎臣松之以为：孙权横废无罪之子，虽为兆乱，然国之倾覆，自由暴晧。若权不废和，晧为世適，终至灭亡，有何异哉？此则丧国由于昏虐，不在于废黜也。设使亮保国祚，休不早死，则晧不得立。晧不得立，则吴不亡矣。
<span class="c2">◎郝经曰：东汉之衰，孙权承父兄之烈，尊礼英贤，抚纳豪右，诛黄祖，走曹操，袭关侯，遂奄有荆、扬。今年出濡须，明年战合肥，嶷然势常北向，而以守为攻，称臣于魏，结援于汉，始忍句践之辱，终为熊通之谮，保据江淮，奄征南海，卒与汉、魏鼎峙而立，先起而后亡，非惟智勇足抗衡，亦国势便利然也。</span>
</span>
