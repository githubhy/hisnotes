---
weight: 29
title: 卷二十八·魏书二十八·王毌丘诸葛邓钟传第二十八
---

# 卷二十八·魏书二十八·王毌丘诸葛邓钟传第二十八

1. <span id="卷二十八·魏书二十八·王毌丘诸葛邓钟传第二十八-1"></span>
魏书二十八

2. <span id="卷二十八·魏书二十八·王毌丘诸葛邓钟传第二十八-2"></span>
三国志二十八王毌丘诸葛邓钟传第二十八
<span class="c1">◎何焯曰：诸人惟钟会可加以逆名，邓艾有功无罪；至于三贤，乃心王室，事连不就，而典午之势益重，诸人之终即国之终也，故次于此焉。◎弼按：承祚此卷诸传皆极精意之作，盖深惜诸人之才不得其死，有余慨焉。</span>

3. <span id="卷二十八·魏书二十八·王毌丘诸葛邓钟传第二十八-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">《王淩传、毌丘俭传、钟会传·B、C 部分 校录：le_minuit</span>
<span class="c1">邓艾传、钟会传·A 部分 校录：long123x</span>
<span class="c1">钟会传·D 部分 校录：壮壮的越兮</span>
<span class="c1">复校：擎骥</span>

## 王淩

1. <span id="卷二十八·魏书二十八·王毌丘诸葛邓钟传第二十八-王淩-1"></span>
王淩
<span class="c1">监本、吴本、毛本、官本“淩”作“凌”，误。</span>
字彦云，太原祁人也。
<span class="c1">◎《郡国志》：并州太原郡祁。◎《一统志》：祁县故城，今山西太原府祁县东南五里。</span>
叔父允，为汉司徒，诛董卓。卓将李傕、郭汜等为卓报仇，入长安，杀允，尽害其家。淩及兄晨，时年皆少，踰城得脱，亡命归乡里。
<span class="c1">◎范《书·王允传》：允字子师，允以同郡宋翼为左冯翊，王宏为右扶风。李（催）〈傕〉等欲杀允，惧二郡为患，先征翼、宏，遂收允及翼、宏，并杀之。允时年五十六。长子侍中盖、次子景、定及宗族十余人皆见诛害，唯兄子晨、陵得脱归乡里。王弘字长文，初为弘农太守。◎汪文台曰：○《郭泰传》注引谢承《书》云：太原王长文弟子师位至司徒。○则弘乃允之兄也。◎弼按：○《宋书》卷七十六《王玄谟传》云：六世祖宏，河东太守，绵竹侯，以从叔司徒允之难，弃官北居新兴，仍为新兴、雁门太守。玄谟幼而不群，其世父蕤谓有太尉彦云之风。○据《郭泰传》注，则弘为允兄，已同被难，是否淩父无可考据。《王玄谟传》则弘为允侄，弃官北居。二者未知孰是。○又《宋书》卷四十六《王懿传》：自言汉司徒允弟幽州刺史懋七世孙。◎梁章钜曰：王允全家被难而晨、淩得脱，亦善人有后之报。</span>
淩举孝廉，为发干长，
<span class="c1">◎《郡国志》：兖州东郡发干。◎《一统志》：发干故城，今山东东昌府堂邑县西南。</span>
<span class="c1">◎《魏略》曰：淩为长，遇事，髡刑五岁，当道扫除。时太祖车过，问：“此何徒？”左右以状对。太祖曰；“此子师兄子也，所坐亦公耳。”于是主者选为骁骑主簿。
<span class="c2">盖骁骑校尉之主簿也。董卓表曹操为骁骑校尉，不就拜，见《武纪》卷首。</span>
</span>
稍迁至中山太守，
<span class="c1">◎《郡国志》：冀州中山国治卢奴。◎汉末除国为郡。◎《一统志》：卢奴故城，今直隶定州治。</span>
所在有治，
<span class="c1">◎或曰：“治”下疑脱字。</span>
太祖辟为丞相掾属。
<span class="c1">◎《陈思王植传》注云：杨修、贾逵、王淩并为主簿。◎《隋书·经籍志》：《孙子兵法》一卷，魏武、王淩集解。</span>

2. <span id="卷二十八·魏书二十八·王毌丘诸葛邓钟传第二十八-王淩-2"></span>
文帝践阼，拜散骑常侍，出为兖州刺史，与张辽等至广陵
<span class="c1">◎《郡国志》：徐州广陵郡治广陵。◎汉末徙治射阳，寻还治广陵。黄初中徙治淮阴。◎《一统志》：广陵故城，今扬州府东北。</span>
讨孙权。临江，夜大风，吴将吕范等船漂至北岸。
<span class="c1">事在黄初三年。</span>
淩与诸将逆击，捕斩首虏，获舟船，有功，封宜城亭侯，加建武将军，
<span class="c1">◎洪饴孙曰：建武将军，一人，第四品，魏置。</span>
转在青州。
<span class="c1">◎赵一清曰：在，当作“任”。◎马倩云说同。◎弼按：当作“在”。《王昶传》“转在徐州”，与此同例。</span>
是时海滨乘丧乱之后，法度未整。淩布政施教，赏善罚恶，甚有纲纪，百姓称之，不容于口。后从曹休征吴，与贼遇于夹石，
<span class="c1">夹石，见《臧霸传》，在今安徽安庆府桐城县北四十七里北峡关。</span>
休军失利，淩力战决围，休得免难。
<span class="c1">事在太和二年。</span>
仍徙为扬、豫州刺史，咸得军民之欢心。
<span class="c1">◎“仍”字或为“乃”字之误。◎赵一清曰：按文多“扬”字。是时诸葛诞为扬州刺史，《诞传》曰“出为扬州刺史”，王淩之阴谋也。司马宣王东伐，以诞为镇东将军，都督扬州诸军事。以是知淩不兼领二州也。盖都督或兼二州，如王昶都督荆、豫诸军事，王基都督扬、豫诸军事也。若刺史则无兼领二州之例。◎弼按：诸葛诞为扬州刺史在正始中，淩为扬、豫州刺史在太和时，与诸葛诞为扬州刺史前后相距十余年，毫不相涉。赵氏疑传文衍“扬”字，或不为无见，若以诸葛诞为扬州刺史，证“扬”字之误，殊为牵强，且下文有“咸得军民欢心”一语，其为兼领二州可知，否则“咸”字为赘辞矣。《吴志·诸葛恪传》“加恪荆、扬牧”，亦兼领二州也。又按本传，正始初，淩为征东将军，都督扬州。是时孙礼为扬州刺史，与王淩同与芍陂之战，见《孙礼传》及《通鉴》。是时淩乃不兼领扬州矣。◎沈家本曰：传云“仍徙”，是既徙扬州，又徙豫州，非谓兼二州也。下句云“咸得军民之欢心”，曰“咸得”，正与“仍徙”相应，非指一州也。“扬”字似非衍。至诸葛诞之为扬州刺史在正始初，时淩已为征东将军，假节，都督扬州诸军事，乃赵云“是岁诸葛诞为扬州刺史”，误矣。</span>
始至豫州，旌先贤之后，求未显之士，各有条教，意义甚美。初，淩与司马朗、贾逵友善，及临兖、豫，继其名迹。
<span class="c1">司马朗为兖州刺史，政化大行，百姓称之，见《朗传》。贾逵为豫州刺史，文帝布告天下，当以豫州为法，见《逵传》。逵屯兵夹石，救曹休之败。会逵病死，以淩继任。</span>
正始初，为征东将军，假节都督扬州诸军事。二年，吴大将全琮数万众寇芍陂，
<span class="c1">◎芍陂，见《武纪》建安十四年。◎《水经·肥水注》：东北迳白芍亭东，积而为湖，谓之芍陂，陂周百二十许里，在寿春县南八十里，言楚相孙叔敖所造。魏太尉王淩与吴将张休战于芍陂，即此处也。◎《一统志》：今寿州南，一名期思陂。</span>
淩率诸军逆讨，与贼争塘，力战连日，贼退走。进封南乡侯，邑千三百五十户，迁车骑将军、仪同三司。

3. <span id="卷二十八·魏书二十八·王毌丘诸葛邓钟传第二十八-王淩-3"></span>
是时，淩外甥令狐愚
<span class="c1">◎胡三省曰：○《姓谱》：魏犨子颗封于令狐，为令狐氏。</span>
以才能为兖州刺史，屯平阿。
<span class="c1">◎平阿，见《蒋济传》。◎《郡国志》：扬州九江郡平阿。◎魏、晋均属淮南郡。◎《一统志》：平阿故城，今安徽凤阳府怀远县西南。◎弼按：兖州刺史治山阳郡昌邑，见《郡国志》。兴平二年，魏武领兖州牧，徙治鄄城，又自鄄城移治廪丘，见《寰宇记》。沈《志》、《地形志》均云魏兖州治廪丘。◎恽毓鼎曰：正始后兖州刺史治平阿，考《王淩传》“令狐愚为兖州刺史，屯平阿，舅甥并典兵，专淮南之重”，嘉平初，愚死，黄华代为刺史。三年，淩遣将军杨弘以废立事告兖州刺史黄华，正以平阿近在本郡，不得不关白通谋。如远在廪丘治所，淩方谋秘，安肯远事播扬？盖其时因吴寇屡来，故移兖州刺史将屯平阿，协守淮南也。◎谢鍾英曰：今日督抚带兵出省，未尝以屯兵处为省治，不得因刺史屯平阿，遂疑兖州移治平阿也。</span>
舅甥并典兵，专淮南之重。
<span class="c1">传文至此，全述淩之功绩。</span>
淩就迁为司空。
<span class="c1">毛本“淩”作“浚”，误。</span>
司马宣王既诛曹爽，进淩为太尉，
<span class="c1">◎《通鉴》：嘉平元年十二月辛卯，即拜王淩为太尉。◎胡注：即拜者，就寿春拜为太尉。◎弼按：当时之迁司空、进太尉者，欲解其兵柄耳。甘露元年，征诸葛诞为司空，亦犹是也。</span>
假节钺。淩、愚密协计，谓齐王不任天位，楚王彪长而才，欲迎立彪都许昌。
<span class="c1">《通鉴》采《汉晋春秋》，作“淩与愚阴谋，以帝闇弱，制于强臣，闻楚王彪有智勇，欲共立之，迎都许昌”，较合当日情事。</span>
嘉平元年九月，愚遣将张式至白马，与彪相问往来。
<span class="c1">◎胡三省曰：楚王彪，武帝子，黄初三年徙王白马。白马县属东郡。◎弼按：《楚王彪传》“黄初七年徙封白马”，胡注言“黄初三年”，误。又按《彪传》“太和六年自白马改封楚”，楚即淮南郡，彦云都督扬州，屯兵寿春，与楚王近在咫尺，何事不可协商，乃必遣将远至东郡之白马，事之离奇，无过于此。千古疑狱，留此破绽，以待后人之推求。承祚之笔，亦谲而婉矣。</span>
淩又遣舍人劳精诣洛阳，
<span class="c1">◎胡三省曰：○劳，姓也。精，名也。○《姓谱》：其先居东海劳山，因氏焉。后汉有琅邪劳丙。</span>
语子广。
<span class="c1">语，牛倨翻。</span>
广言：“废立大事，勿为祸先。”
<span class="c1">◎《汉晋春秋》曰：淩、愚谋，以帝幼制于强臣，不堪为主，楚王彪长而才，欲迎立之，以兴曹氏。淩使人告广，广曰：“凡举大事，应本人情。今曹爽以骄奢失民，何平叔虚而不治，
<span class="c2">《通鉴》“而”作“华”。何晏字平叔。</span>
丁、毕、桓、邓
<span class="c2">谓丁谧、毕轨、桓范、邓飏也。</span>
虽并有宿望，皆专竞于世。加变易朝典，政令数改，所存虽高而事不下接，
<span class="c2">◎胡三省曰：言虽存心于高旷，而不切事情，与下不接也。</span>
民习于旧，众莫之从。故虽势倾四海，声震天下，同日斩戮，名士减半，而百姓安之，莫或之哀，
<span class="c2">《通鉴》作“莫之或哀”。</span>
失民故也。今懿情虽难量，事未有逆，而擢用贤能，广树胜己，
<span class="c2">◎毛本“胜己”作“声色”，误。◎胡三省曰：谓蒋济、高柔、孙礼、陈泰、郭淮、邓艾等。</span>
修先朝之政令，副众心之所求。爽之所以为恶者，彼莫不必改，
<span class="c2">◎胡三省曰：“必”当作“毕”。</span>
夙夜匪解，以恤民为先。父子兄弟，并握兵要，未易亡也。”淩不从。◎臣松之以为：如此言之类，皆前史所不载，而犹出习氏。且制言法体不似于昔，疑悉凿齿所自造者也。
<span class="c2">◎姚范曰：即云彦威自造，而切著事情。</span>
</span>
其十一月，愚复遣式诣彪，未还，会愚病死。
<span class="c1">令狐愚事详见本志卷十六《仓慈传》注引《魏略·令狐邵传》。</span>
<span class="c1">◎《魏书》曰：愚字公治，本名浚，黄初中，为和戎护军。
<span class="c2">◎洪饴孙曰：诸护军无定员，诸要镇及将军领兵出征者，皆置此官。</span>
乌丸校尉田豫讨胡有功，小违节度，愚以法绳之。帝怒，械系愚，免官治罪，诏曰：“浚何愚！”遂以名之。正始中，为曹爽长史，后出为兖州刺史。◎《魏略》曰：愚闻楚王彪有智勇。初东郡有讹言云：“白马河出妖马，夜过官牧边鸣呼，众马皆应，明日见其迹，大如斛，行数里，还入河中。”又有谣言：“白马素羁西南驰，其谁乘者朱虎骑。”楚王小字朱虎，故愚与王淩阴谋立楚王。
<span class="c2">吴本、毛本“淩”作“浚”，误。</span>
乃先使人通意于王，言：“使君谢王，天下事不可知，愿王自爱！”彪亦阴知其意，答言：“谢使君，知厚意也。”</span>
二年，荧惑守南斗，
<span class="c1">◎《吴志·孙权传》：赤乌十三年夏五月，日至，荧惑入南斗，秋七月，犯魁第二星而东。◎《宋书·天文志》：赤乌十三年五月，日北至，荧惑逆行入南斗。太元二年，孙权薨，是其应也。故《国志》书于吴，而不书于魏也。</span>
淩谓：“斗中有星，当有暴贵者。”
<span class="c1">◎《魏略》曰：淩闻东平民浩详知星，呼问详。详疑淩有所挟，欲悦其意，不言吴当有死丧，而言“淮南、楚分也，今吴、楚同占，当有王者兴”。故淩计遂定。
<span class="c2">《宋书·天文志》所载与此同。</span>
</span>
三年春，吴贼塞涂水。
<span class="c1">◎《吴志·孙权传》：赤乌十三年十一月，遣军十万，作堂邑涂塘，以淹北道。◎《一统志》：堂邑故城，今江宁府六合县北。◎王厚斋曰：涂塘，即六合县瓦梁堰，水曰涂河。◎胡三省曰：涂水，即堂邑涂塘也。◎杨正衡曰：涂，音滁。</span>
淩欲因此发，
<span class="c1">《通鉴》作“欲因此发兵”。</span>
大严诸军，表求讨贼；诏报不听。淩阴谋滋甚，遣将军杨弘以废立事告兖州刺史黄华，华、弘连名以白太傅司马宣王。宣王将中军乘水道讨淩，
<span class="c1">◎《晋书·宣帝纪》：帝自帅中军，汎舟沿流，九日而到甘城。◎谢鍾英曰：甘城当在丘头西北颍水上。◎何焯曰：此中军犹言禁军，不及征调外军，故以中军进也。</span>
先下赦赦淩罪，又将尚书广东，
<span class="c1">即淩子广也，将之东行。</span>
使为书喻淩，大军掩至百尺，
<span class="c1">◎胡三省曰：○《水经·渠水注》：沙水东南过陈县，又东南流注于颍，谓之交口。水次有大堰，即古百尺堰。司马宣王讨王淩，大军掩至百尺，即此地。○杜佑曰：百尺在陈州宛丘县。○不意其至而至曰掩至。掩者，掩其不备也。◎谢鍾英曰：百尺在故项县东。</span>
逼淩。淩自知势穷，乃乘船单出迎宣王，遣掾王彧谢罪，送印绶、节钺。军到丘头，
<span class="c1">◎《通鉴》作“懿军到丘头”。◎胡注：○《水经》：颍水过南顿县，又东迳丘头，丘头南枕水。《魏书·郡国志》曰：“王淩面缚于此，故号武丘。”◎赵一清曰：司马懿虽尝讨淩至丘头，而武丘之名至司马昭克诸葛诞始改，见《晋书·文帝纪》，此注误耳。</span>
淩面缚水次。宣王承诏遣主簿解缚反服，见淩，慰劳之，还印绶、节钺，遣步骑六百人送还京都。淩至项，饮药死。
<span class="c1">◎《郡国志》：豫州汝南郡项。◎《一统志》：项县故城，今河南陈州府项城县槐坊店。槐芳店在项城县东北六十里，半在沈丘县界。</span>
<span class="c1">◎《魏略》载淩与太傅书曰：“卒闻神军密发，已在百尺，虽知命穷尽，迟于相见，身首分离，不以为恨，前后遣使，有书未得还报，企踵西望，无物以譬。昨遣书之后，便乘船来相迎，宿丘头，旦发于浦口，奉被露布赦书，又得二十三日况，累纸诲示，
<span class="c2">宋本“三”作“二”。</span>
闻命惊愕，五内失守，不知何地可以自处。仆久忝朝恩，历试无效，统御戎马，董齐东夏，事有阙废，中心犯义，罪在二百，
<span class="c2">宋本“二”作“三”。</span>
妻子同县，无所祷矣。不图圣恩天覆地载，横蒙视息，复睹日月。亡甥令狐愚携惑群小之言，仆即时呵抑，使不得竟其语。既人已知，神明所鉴，夫非事无阴，卒至发露，知此枭夷之罪也。生我者父母，活我者子也。”又重曰：“身陷刑罪，
<span class="c2">毛本“罪”作“戮”。</span>
谬蒙赦宥。今遣掾送印绶，顷至，当如诏书
<span class="c2">元本“顷”作“须”。</span>
自缚归命。虽足下私之，官法有分。”及到，如书。太傅使人解其缚。淩既蒙赦，加怙旧好，不复自疑，径乘小船自趣太傅。太傅使人逆止之，住船淮中，
<span class="c2">◎胡三省曰：○《水经注》：颖水自丘头东南至（镇）〈慎〉县，又东南入于淮。○懿盖进军已至淮。</span>
相去十余丈。淩知见外，
<span class="c2">◎胡三省曰：淩与懿同为公，初以为蒙赦而欲趋懿，懿逆拒之，乃知以罪而见外。</span>
乃遥谓太傅曰：“卿直以折简召我，我当敢不至邪？而乃引军来乎！”太傅曰： “以卿非肯逐折简者故也。”
<span class="c2">◎胡三省曰：○古者简长二尺四寸，短者半之。汉制简长二尺，短者半之。盖单执一札，谓之简。折简者，折半之简，言其礼轻也。○又按《南史》：孔闿为孔珪草表，珪以示谢朓，朓嗟吟良久，手自折简写之。◎潘眉曰：○汉制简长三尺，短者半之，谓之折简。○《北齐书·魏收传》：尺书征建邺，折简召长安。○《南史·梁武帝纪》：隋王止须折简耳。○谓礼轻者，但须折简之半也。</span>
淩曰：“卿负我！”太傅曰：“我宁负卿，不负国家。”遂使人送来西。
<span class="c2">◎胡三省曰：自颍河泝流而西诣洛阳。</span>
淩自知罪重，试索棺钉，以观太傅意，太傅给之。
<span class="c2">胡三省曰：给棺钉者，示之以必死。</span>
淩行到项，夜呼掾属与决曰：“行年八十，身名并灭邪！”遂自杀。◎干宝《晋纪》曰：淩到项，见贾逵祠在水侧，淩呼曰：“贾梁道，王淩固忠于魏之社稷者，唯尔有神，知之。”
<span class="c2">◎《水经·颍水注》：谷水迳小城北，又东迳魏豫州刺史贾逵祠北。王隐言祠在城北，非也。庙在小城东。昔王淩为司马懿所执，届庙而叹曰：“贾梁道，王淩魏之忠臣，惟汝有灵，知之！”遂仰鸩而死。◎韩慕庐曰：八十老翁，尚复何求？水侧之呼，故是肝鬲语，堪愧死贾充辈。◎刘咸炘曰：此与正文所载事相背，承祚舍此，是没淩之本心矣。</span>
其年八月，太傅有疾，梦淩、逵为疠，甚恶之，遂薨。
<span class="c2">◎《晋书·宣帝纪》：嘉平三年六月，帝寝疾，梦贾逵、王淩为祟，甚恶之。秋八月，崩于京师。◎颜之推曰：○《还冤记》云：宣王有疾，白日见淩来，并贾逵为祟，因呼字曰：“彦云缓我！”宣王身亦有打处，少日遂薨。</span>
</span>
宣王遂至寿春。
<span class="c1">◎《水经·渠水注》：渠水右合五池沟，谓之五池口。魏嘉平三年，司马懿帅中军讨太尉王淩于寿春，自彼而还，帝使侍中韦诞劳军于五池者也。</span>
张式等皆自首，乃穷治其事。彪赐死，诸相连者悉夷三族。
<span class="c1">郭淮妻为王淩妹，淩诛，妹当从坐，见《郭淮传》注引《世语》。</span>
<span class="c1">◎《魏略》载：山阳单固，字恭夏，为人有器实。正始中，兖州刺史令狐愚与固父伯龙善，辟固，欲以为别驾。固不乐为州吏，辞以疾。愚礼意愈厚，固不欲应。固母夏侯氏谓固曰：“使君与汝父久善，故命汝不止，汝亦固当仕进，
<span class="c2">宋本“固”作“故”。</span>
自可往耳。”固不获已，遂往，与兼治中从事杨康并为愚腹心。后愚与王淩通谋，康、固皆知其计。会愚病，康应司徒召诣洛阳，固亦以疾解禄。康在京师露其事，太傅乃东取王淩。到寿春，固见太傅，太傅问曰：“卿知其事为邪？”固对不知。太傅曰：“且置近事。问卿，令狐反乎？”
<span class="c2">◎各本“反”皆作“及”，局本作“反”，《通鉴》作“反”。◎卢明楷曰：“及”字当为“反”字之误，盖谓令狐愚与王淩通谋之事，单固知情也。</span>
固又曰无。而杨康白，事事与固连。
<span class="c2">◎胡三省曰：康所白愚阴事，事与固连也。</span>
遂收捕固及家属，皆系廷尉，考实数十，固故云无有。
<span class="c2">◎《通鉴》作“固固云无有”。◎胡注：上固，其名。下固，固执也。</span>
太傅录杨康，
<span class="c2">录，收也。</span>
与固对相诘。固辞穷，乃骂康曰：“老庸
<span class="c2">◎《通鉴》“庸”作“傭”。◎胡注：傭，雇也。奴仆受雇者曰傭。老傭，犹言老奴也。◎周寿昌曰：庸即“庸保杂作”之庸，与呼老奴无异。</span>
既负使君，
<span class="c2">使君，谓令狐愚也。</span>
又灭我族，顾汝当活邪！”辞定，事上，须报廷尉，以旧皆听得与其母妻子相见。固见其母，不仰视，其母知其惭也，字谓之曰：“恭夏，汝本自不欲应州郡也，我强故耳。汝为人吏，自当尔耳。此自门户衰，我无恨也。汝本意与我语。”固终不仰，又不语，以至于死。初，杨康自以白其事，冀得封拜，后以辞颇参错，
<span class="c2">言狱辞与单固参杂也。</span>
亦并斩。临刑，俱出狱，固又骂康曰：“老奴，汝死自分耳。若令死者有知，汝何面目以行地下也！”</span>
朝议咸以为《春秋》之义，
<span class="c1">吴本、毛本无“以”字，误。</span>
齐崔杼、郑归生皆加追戮，陈尸斫棺，载在方策。
<span class="c1">◎《左传·襄公二十八年》：求崔（抒）〈杼〉之尸，将戮之，不得。崔氏之臣曰：“与我其拱璧，吾献其柩。”于是得之。齐人迁庄公，殡于大寝，以其棺尸崔（抒）〈杼〉于市，国人犹知之，皆曰：“崔子也。”◎《左传·宣公十年》：郑人讨幽公之（尸）〈乱〉，斫子家之棺而逐其族。◎杜注：子家，归生也。斫薄其棺，使不从卿礼，以弑君故也。</span>
淩、愚罪宜如旧典。乃发淩、愚冢，剖棺，暴尸于所近市三日，烧其印绶、朝服，亲土埋之。
<span class="c1">◎胡三省曰：○《孟子》曰：比化者，无使土亲肤。○亲土者，臝葬也。◎周寿昌曰：亲土，言即以土埋其尸，不用棺殓者，《汉书·杨王孙传》“以身亲土”是也。◎赵一清曰：○《晋王敦传》：（郄）〈郗〉鉴曰：“王淩儭土。”○“亲”字误。</span>
<span class="c1">◎干宝《晋纪》曰：兖州武吏东平马隆，托为愚家客，以私财更殡葬，行服三年，种植松柏。一州之士媿之。
<span class="c2">◎《晋书·马隆传》：隆字孝兴，东平平陆人。少而智勇，好立名节。魏兖州刺史令狐愚坐事伏诛，举州无敢收者。隆以武吏托称愚客，以私财殡葬，服丧三年，列植松柏，礼毕乃还，一州以为美谈。署武猛从事。兖州举隆才堪良将，稍迁司马督。为武威太守。西渡温水，虏树机能等以众万计，假节，宣威将军。太熙初，封奉高县侯，威信振于陇右。</span>
</span>
进弘、华爵为乡侯。广有志尚学行，死时年四十余。
<span class="c1">◎严衍《通鉴补》云：及淩败，生缚广，麾下引见，懿以广尝有书谏淩先言，不坐，且劳之曰：“彦云早听卿言，不及也。”广正色对曰：“广父非反也，广所以劝父弗举者，欲须时耳。广父不幸，举不当而败。广父，太傅之贼，而曹氏之忠臣也。广，太傅之忠臣，而父之贼也。贼父以求生，广不为也。”伏剑而死。</span>
<span class="c1">◎《魏氏春秋》曰：广字公渊。
<span class="c2">◎《世说·贤媛篇》：王公渊娶诸葛诞女，入室，言语始交，王谓妇曰：“新妇神色卑下，殊不（是）〈似〉公休。”妇曰：“大丈夫不能仿佛彦云，而令妇人比踪英杰。”◎刘峻注引《魏氏春秋》曰：广有风量才学，名重当世，与傅嘏等论才性同异，行于世。◎刘峻注云：王广名士，岂以妻父为戏，此言非也。</span>
弟飞枭、金虎，并才武过人。太傅尝从容问蒋济，济曰：“淩文武俱赡，当今无双。广等志力，有美于父耳。”退而悔之，告所亲曰：“吾此言，灭人门宗矣。”
<span class="c2">蒋济因失言于曹爽，业已前卒，何义门谓此语为后人增饰，信然。</span>
◎《魏末传》曰：淩少子字明山，最知名，善书，多技艺，人得其书，皆以为法。走向太原，追军及之，时有飞鸟集桑树，随枝低卬，举弓射之即倒，追人乃止不复进。明山投亲家食，亲家告吏，乃就执之。</span>

## 毌丘俭

1. <span id="卷二十八·魏书二十八·王毌丘诸葛邓钟传第二十八-毌丘俭-1"></span>
毌丘俭字仲恭，
<span class="c1">◎何焯曰：○《汉书·高纪下》注云：曼丘、毌丘本一姓也，语有缓急耳。○故知此字作“母”者，传写之误。《史通》中音贯，是也。◎李慈铭曰：如此说则字当作“毌”，即古“贯”字。然“曼”、“毌”音虽同部，而语不相转。若“母”、“曼”则双声相转，缓则曰曼，急则云母，所谓“语有缓急”也。◎潘眉曰：○杨慎云：复姓有毌丘氏。诸姓氏书音毋，作毋，非也。《汉书》有曼丘臣。师古曰：“曼丘、毌丘本一姓。”《史记·田齐世家》：“伐卫，取毌丘。”《索隐》曰：“毌，音‘贯’。贯丘，古国名，卫之邑。今作“毌丘”，字残缺耳。”《索隐》以“毌”字为残缺，亦非。盖古字从省，不用“贝”。汉有毌丘兴、毌丘长、毌丘毅，魏有毌丘俭，皆同族也。○按：升菴之说当矣。
<span class="c2">升菴，杨慎之字。</span>
毌丘兴即毌丘俭之父，而以为同族，亦失于不考。</span>
河东闻喜人也。
<span class="c1">闻喜，见《裴潜传》。</span>
父兴，
<span class="c1">◎赵一清曰：○《水经·谷水注》：谷水东迳魏将作大匠毌丘兴盛墓南，二碑并存，俭父也。管辂过其墓而叹，谓法应灭族。○《辂本传》云“过俭墓”，误矣。又俭父名“兴盛”，此云“兴”，亦不同。《苏则传》亦单名“兴”。◎潘眉曰：俭父实名兴，《水经注》误。◎弼按：聚珍本《水经注》作“毌丘兴”。</span>
黄初中为武威太守，伐叛柔服，开通河右，名次金城太守苏则。讨贼张进及讨叛胡有功，封高阳乡侯。
<span class="c1">◎兴为安定太守，见《武纪》建安十九年。◎《苏则传》：张掖张进执太守杜通，自称太守，武威三种胡并寇钞，武威太守毌丘兴告急于则，则发兵救武威，降其三种胡，与兴击进于张掖，破之，斩进。</span>
<span class="c1">◎《魏名臣奏》载雍州刺史张既表曰：“河右遐远，丧乱弥久，武威当诸郡路通喉辖之要，
<span class="c2">宋本、元本、冯本、监本“通”作“道”。</span>
加民夷杂处，数有兵难。领太守毌丘兴到官，
<span class="c2">元本“领”作“顷”。</span>
内抚吏民，外怀羌、胡，卒使柔附，为官效用。黄华、张进初图逆乱，扇动左右，兴志气忠烈，临难不顾，为将校民夷陈说祸福，言则涕泣。于时男女万口，咸怀感激，形毁发乱，誓心致命。寻率精兵踧胁张掖，济拔领太守杜通、西海太守张睦。
<span class="c2">西海，见前《庞淯传》注。</span>
张掖番和、骊靬二县吏民
<span class="c2">◎《郡国志》：凉州张掖郡骊靬、番和。◎《一统志》：骊靬故城，今甘肃凉州府永昌县南。番和故城，今永昌县西。◎惠栋曰：○《说文》：靬，从革，干声。番，如淳“音盤”。骊靬，李奇“音遲虔”。○师古曰：今其俗人呼骊靬，疾言之曰力虔。</span>
及郡杂胡弃恶诣兴，兴皆安恤，
<span class="c2">冯本“恤”作“ ”。</span>
使尽力田。兴每所历，尽竭心力，诚国之良吏。殿下即位，留心万机，苟有毫毛之善，必有赏录，臣伏缘圣旨，指陈其事。”</span>
入为将作大匠。
<span class="c1">◎《续百官志》：将作大匠，一人，二千石，掌修作宗庙、路寢、宮室、陵园土木之功，并树桐梓之类列于道侧。</span>
俭袭父爵，为平原侯文学。
<span class="c1">◎《明帝纪》：黄初三年为平原王。◎俭为平原王文学，故下文有“以东宫之旧，甚见亲待”之语，非曹植所封之平原侯也。此传“侯”字当为“王”字之误。俭袭父兴爵高阳乡侯，谢鍾英谓俭袭父兴爵为平原侯，误。王先谦引谢语而指为洪亮吉说，则误之又误矣。今均不采，特办正于此。◎蒋超伯《南漘楛语》卷五曰：毌丘俭《承露盘赋》较陈思王铸词尤伟，有云：“采名金于崑丘，斩扶桑以为薪，诏烛龙使吐火，运混元以陶甄。驱阴阳而役神物，岂取力于烝民。匪雕匪斫，天挺之灵。雄幹碣以高立，干云雾而上征。远而望之，若紫霓下连，双鹍集焉；即而视之，若璆琳之柱，华盖在端。上际辰极，下通九原，中承仙掌，既平且安，越古今而无匹，信奇异之可观。”</span>
明帝即位，为尚书郎，迁羽林监。
<span class="c1">◎蔡质《汉仪》曰：尚书郎初从三署诣台试，初上台称守尚书郎中，岁满称尚书郎。◎《续百官志》：羽林右监，一人，六百石，主羽林右骑。</span>
以东宫之旧，甚见亲待。出为洛阳典农。时取农民以治宫室，俭上疏曰：“臣愚以为天下所急除者二贼，所急务者衣食。诚使二贼不灭，士民饥冻，虽崇美宫室，犹无益也。”迁荆州刺史。

2. <span id="卷二十八·魏书二十八·王毌丘诸葛邓钟传第二十八-毌丘俭-2"></span>
青龙中，帝图讨辽东，以俭有幹策，徙为幽州刺史，加度辽将军，
<span class="c1">度辽将军毌丘俭尝荐裴秀于大将军曹爽，见《裴潜传》注引《晋书·裴秀传》。秀为河东闻喜人，与俭同乡。</span>
使持节，护乌丸校尉。率幽州诸军至襄平，
<span class="c1">◎《郡国志》：幽州辽东郡襄平。◎《一统志》：襄平故城，今奉天府海城县东。◎邹安鬯曰：今奉天府辽阳州北七十里。</span>
屯辽隧。
<span class="c1">◎班《志》：辽隧属辽东郡。◎建武初省，桓、灵后复立。◎钱坫曰：今奉天府海城县西之牛庄。◎俭有《请定辽东疏》，见《卫臻传》。</span>
右北平乌丸单于寇娄敦、辽西乌丸都督率众王护留等，
<span class="c1">《明纪》景初元年作“辽西乌丸都督王护留等”，《乌丸传》注引《魏略》作“王护留叶”。</span>
昔随袁绍奔辽东者，
<span class="c1">宋本“绍”作“尚”，是。</span>
率众五千余人降。寇娄敦遣弟阿罗槃等诣阙朝贡，封其渠率二十余人为侯、王，
<span class="c1">《乌丸传》注“槃”作“奖”，“二”作“三”。</span>
赐舆马缯采各有差。
<span class="c1">冯本“采”作“綵”。</span>
公孙渊逆与俭战，不利，引还。
<span class="c1">事在景初元年，传文应叙明，否则下文“明年”承上文“青龙中”，不知为何年也。</span>
明年，帝遣太尉司马宣王统中军及俭等众数万讨渊，定辽东。俭以功进封安邑侯，
<span class="c1">安邑，见《武纪》兴平二年。</span>
食邑三千九百户。
<span class="c1">毛本无“食”字，误。</span>

3. <span id="卷二十八·魏书二十八·王毌丘诸葛邓钟传第二十八-毌丘俭-3"></span>
正始中，俭以高句骊数侵叛，督诸军步骑万人出玄菟，
<span class="c1">◎《郡国志》：幽州玄菟郡治高句骊。◎谢鍾英曰：高句骊县在今奉天府铁岭县东。◎弼按：此指汉、魏之高句骊县境言，若高骊之都城，则在丸都也。</span>
从诸道讨之。句骊王宫
<span class="c1">宫，应作“位宫”，详见本志《东夷传·高句骊传》。</span>
将步骑二万人，进军沸流水上，
<span class="c1">◎《一统志》：沸流江在朝鲜江东郡南，自汉江分流，西合于大同江。◎弼按：沸流水当即今鸭绿江，说见本志《东夷传》。</span>
大战梁口，
<span class="c1">梁，音“渴”。</span>
宫连破走。
<span class="c1">◎赵一清曰：○梁口，《册府》作“涡口”，注云“涡，音过”，是也。此并讹。○《水经·濡水注》：新河又东至九濄口，枝分南注海。○即是此地。◎钱大昕曰：“梁”字不当有“渴”音，疑误。◎沈钦韩曰：○柳宗元《袁家渴记》：楚越之间方言，谓水之反流者曰“渴”，音若衣褐之“褐”。○此盖熊津江口也。○《一统志》：汉江又名熊津江，在国城南十里，王城恃以为险。◎李慈铭曰：○梁口，当作“列口”。○《汉志》：乐浪郡有列口县。○《续志》：乐浪郡列口县。○注引郭璞注《山海经》曰：列，水名，在辽东。○盖列口以水名县，亦称列水口，传写误合“列”、“水”二字为“梁”耳。◎谢鍾英曰：梁口即沸流水口。◎王国维曰：今天子河，即《魏志》之梁口。◎吴其昌曰：太子河源口，正当今自铁岭南自辑安必经之路，则当日之梁口，亦正当从玄菟郡治南至丸都城必经之路。◎弼按：沸流水既在今朝鲜境，丸都又为高句骊之都，则梁口当在二者之间，赵、沈、李说均误，谢、王、吴说近是。</span>
俭遂束马县车，
<span class="c1">◎《史记·封禅书》：齐桓公曰：“寡人西伐大夏，涉流沙，束马悬车，上卑耳之山。”◎韦昭曰：将上山，缠束其马，悬钩其车也。</span>
以登丸都，
<span class="c1">◎本志《东夷传》：高句骊都于丸都之下。◎《一统志》：丸都山在朝鲜国城东北，汉时高句骊王伊夷模都此。◎胡三省曰：○《唐志》：自鸭绿江口舟行百余里，乃小舫泝流东北行，凡五百三十里而至丸都城。◎弼按：丸都，详见《东夷传》注。</span>
屠句骊所都，
<span class="c1">◎《北史·高句丽传》：正始五年，毌丘俭出玄菟讨位宫，大战于沸流，败走，俭追至岘，悬车束马登丸都山，屠其所都。◎《寰宇记》卷百七十三：俭追至赤岘，悬车束马登丸都山，屠其所都，斩首万余级。◎《方舆纪要》卷三十八：丸都城在沸流水之东。</span>
斩获首虏以千数。句骊沛者名得来，数谏宫，
<span class="c1">◎臣松之按《东夷传》：沛者，句骊国之官名。</span>
宫不从其言。得来叹曰：“立见此地将生蓬蒿。”遂不食而死，举国贤之。俭令诸军不坏其墓，不伐其树，得其妻子，皆放遣之。宫单将妻子逃窜。俭引军还。六年，复征之，宫遂奔买沟。
<span class="c1">◎沈钦韩曰：○《东夷传》：北沃沮，一名置沟溇。○《后汉书·东夷传》同。沟溇者，句骊名城也。此误“置”为“买”，又脱“溇”字。</span>
俭遣玄菟太守王颀追之，
<span class="c1">据《丸都山纪功残石》，欣为行裨将军，领玄菟太守。</span>
<span class="c1">◎《世语》曰：颀字孔硕，东莱人，晋永嘉中大贼王弥，颀之孙。
<span class="c2">◎《晋书·王弥传》：弥，东莱人，家世二千石。祖颀，魏玄菟太守，武帝时至汝南太守。弥有才干，博涉书记。少游侠京都。惠帝末，妖贼刘伯根起于东莱之县，弥率家僮从之。弥多权略，弓马迅捷，青土号为“飞豹”。引兵入寇青、徐，进逼洛阳，王师进击，大破之。弥渡河归刘元海，元海进弥征东大将军，封东莱公。弥与刘曜寇襄（阳）城，遂逼京师，陷宫城，纵兵大掠，幽帝于端门，逼辱羊皇后，杀皇太子诠，发掘陵墓，焚烧宫庙，城府荡尽，百官男女遇害者三万余人。遂迁帝于平阳。弥后为石勒所杀。</span>
</span>
过沃沮千有余里，至肃慎氏南界，刻石纪功，刊丸都之山，铭不耐之城。
<span class="c1">◎沃沮有二，一曰东沃沮，亦曰南沃沮；一曰北沃沮，去南沃沮八百余里。不耐城，东沃沮所居也。俭征高句骊至东沃沮，又追至北沃沮也。◎《一统志》：古沃沮地，今朝鲜东北境。不耐城，在今朝鲜咸兴府北，汉县属乐浪郡，东部都尉治此。◎班《志》“乐浪郡不而”，即此，“而”、“耐”古今字通。◎胡三省曰：魏东夷挹娄之国，即古肃慎氏也。</span>
诸所诛纳八千余口，
<span class="c1">◎胡三省曰：言诛杀者及纳降者总八千余口。</span>
论功受赏，侯者百余人。
<span class="c1">◎事在正始七年，本志《东夷传·高句骊传》在正始五年。◎吴其昌《丸都山纪功刊石跋尾》云：毌丘仲恭，贞忠亮直，缱绻旧主，效忠魏室，毅然起兵与司马氏抗，至赤其家族以殉，其在后世，亦文山、正学之流，
<span class="c2">文山，文天祥之号。正学，方孝孺之号。</span>
其人格有足为百世钦者，不徒此役之丰功伟烈足以遗荣于后世已也。万叠深嶂，一掌残珉，天之所以彰潜德、慰贞魂者，固有在欤。</span>
穿山溉灌，民赖其利。

4. <span id="卷二十八·魏书二十八·王毌丘诸葛邓钟传第二十八-毌丘俭-4"></span>
迁左将军，假节监豫州诸军事，领豫州刺史，转为镇南将军。
<span class="c1">◎毛本、局本“镇”作 “征”误。下文“诞、俭对换镇南、镇东”，及后文钦与郭淮书云“毌丘镇东”可证。◎《通鉴》：嘉平四年，征南大将军王昶、征东将军胡遵、镇南将军毌丘俭等各献征吴之计，朝廷以三征计异，诏问尚书傅嘏。◎胡注：汉置四征将军，又置四镇将军，有功进号，则自镇为征。毌丘俭方为镇南，而曰“三征”，史概言之。</span>
诸葛诞战于东关，
<span class="c1">◎胡三省曰：○今栅江口有两山，濡须山在和州界，谓之东关；七宝山在无为军界，谓之西关。○《唐志》：庐州巢县东南四十里有故东关。</span>
不利，乃令诞、俭对换。诞为镇南，都督豫州。俭为镇东，
<span class="c1">嘉平六年，镇东将军毌丘俭上言“刘整、郑像子弟宜有差异”，见《齐王纪》。</span>
都督扬州。吴太傅诸葛恪围合肥新城，俭与文钦御之，太尉司马孚督中军东解围，恪退还。
<span class="c1">◎《通鉴》：嘉平五年五月，诸葛恪围新城，大将军司马师敕毌丘俭等案兵自守，以新城委吴。秋七月，恪引军去。◎《晋书·景帝纪》：嘉平五年夏五月，诸葛恪围新城，朝议虑其分兵以寇淮泗，欲戍诸水口。帝曰：“诸葛恪新得政于吴，欲徼一时之利，并兵合肥，以冀万一，不暇复为青、徐患也。且水口非一，多（戌）〈戍〉则用兵众，少（戌）〈戍〉则不足以御寇。”恪果并力合肥，卒如所度。帝使镇东将军毌丘俭、扬州刺史文钦等拒之。俭、钦请战，帝曰：“恪卷甲深入，投兵死地，其锋未易当。且新城小而固，攻之未可拔。”遂命诸将高垒以弊之。相持数月，恪攻城力屈，死伤太半。帝乃敕钦督锐卒趋合榆，要其归路，俭帅诸将以为后继。恪惧而遁，钦逆击，大破之，斩首万余级。</span>

5. <span id="卷二十八·魏书二十八·王毌丘诸葛邓钟传第二十八-毌丘俭-5"></span>
初，俭与夏侯玄、李丰等厚善。扬州刺史前将军文钦，曹爽之邑人也，骁果粗猛，数有战功，好增虏获，以徼宠赏，多不见许，怨恨日甚。俭以计厚待钦，情好欢洽。钦亦感戴，投心无贰。正元二年正月，有彗星数十丈，西北竟天，起于吴、楚之分。俭、钦喜，以为己祥。遂矫太后诏，罪状大将军司马景王，移诸郡国，举兵反。迫胁淮南将守诸别屯者，及吏民大小，皆入寿春城，
<span class="c1">今安徽凤阳府寿州治。</span>
为坛于城西，
<span class="c1">寿春城西。</span>
歃血称兵为盟，分老弱守城，俭、钦自将五六万众渡淮，西至项。
<span class="c1">项县故城，今河南陈州府项城县东北槐坊店，详见《高贵乡公纪》正元二年注引《世语》注。</span>
俭坚守，钦在外为游兵。
<span class="c1">◎何焯曰：至项即坚守，不知将何为？无必死之心，失勤王之义，众锐一沮，即使逃死敌国，亦恶在其为丈夫乎！</span>
<span class="c1">俭、钦等表曰：“故相国懿，匡辅魏室，历事忠贞，故烈祖明皇帝授以寄托之任。懿戮力尽节，以宁华夏。又以齐王聪明，无有秽德，乃心勤尽，
<span class="c2">尽，应作“荩”。</span>
忠以辅上，天下赖之。懿欲讨灭二虏以安宇内，始分军粮，克时同举，未成而薨。齐王以懿有辅己大功，故遂使师承统懿业，委以大事。而师以盛年在职，无疾托病，坐拥强兵，无有臣礼，朝臣非之，义士讥之，天下所闻，其罪一也。懿造计取贼，多舂军粮，克期有日。师为大臣，当除国难，
<span class="c2">毛本“难”做“险”，误。</span>
又为人子，当卒父业。哀声未绝而便罢息，为臣不忠，为子不孝，其罪二也。贼退过东关，坐自起众，三征同进，丧众败绩，历年军实，一旦而尽，致使贼来，天下骚动，死伤流离，其罪三也。贼举国悉众，号五十万，来向寿春，图诣洛阳，会太尉孚与臣等建计，乃杜塞要险，不与争锋，还固新城。淮南将士，冲锋履刃，昼夜相守，勤瘁百日，死者涂地，自魏有军已来，为难苦甚，莫过于此。
<span class="c2">◎何焯曰：诸葛恪虽挫于新城，以此表观之，亦一时之强对也。</span>
而师遂意自由，不论封赏，权势自在，无所领录，其罪四也。故中书令李丰等，以师无人臣节，欲议退之。师知而请丰，其夕拉杀，载尸埋棺。丰等为大臣，帝王腹心，擅加酷暴，死无罪名，师有无君之心，其罪五也。懿每叹说齐王自堪人主，
<span class="c2">郝《书》作“真为令主”。</span>
君臣之义定。奉事以来十有五载，
<span class="c2">正始十年，嘉平五年。</span>
始欲归政，按行武库，诏问禁兵不得妄出。师自知奸慝，人神所不祐，矫废君主，加之以罪。孚，师之叔父，性甚仁孝，追送齐王，悲不自胜。
<span class="c2">见《齐王纪》嘉平六年注引《魏略》。</span>
群臣皆怒而师怀忍，不顾大义，其罪六也。又故光禄大夫张缉，无罪而诛，夷其妻子，并及母后，
<span class="c2">废皇后张氏。</span>
逼恐至尊，强催督遣，临时哀愕，莫不伤痛；而师称庆，反以欢喜，其罪七也。陛下践阼，聪明神武，事经圣心，欲崇省约，天下闻之，莫不欢庆；而师不自改悔，修复臣礼，而方征兵募士，毁坏宫内，列侯自卫。陛下即阼，初不朝觐。陛下欲临幸师舍以省其疾，复拒不通，不奉法度，其罪八也。近者领军许允当为镇北，以厨钱给赐，而师举奏加辟，虽云流徙，道路饿杀，
<span class="c2">中领军许允素与李丰、夏侯玄善，帝特引以自近。有司奏允放散官物，收廷尉，徙乐浪，未至，道死。见《夏侯玄传》。</span>
天下闻之，莫不哀伤，其罪九也。三方之守，一朝阙废，多选精兵，以自营卫，五营领兵，阙而不补，多载器杖，充聚本营，天下所闻，人怀愤怨，讹言盈路，以疑海内，其罪十也。多休守兵，以占高第，以空虚四表，欲擅强势，以逞奸心，募取屯田，加其复赏，阻兵安忍，坏乱旧法。合聚诸藩王公以著邺，欲悉诛之，一旦举事废主。天不长恶，使目肿不成，
<span class="c2">◎司马师病目瘤。◎胡三省曰：肉起疾肿曰瘤。</span>
其罪十一也。臣等先人皆随从太祖武皇帝征讨凶暴，获成大功，与高祖文皇帝即受汉禅，开国承家，犹尧、舜相传也。臣与安丰护军郑翼、庐江护军吕宣、太守张休、
<span class="c2">◎钱仪吉曰：有两张休。</span>
淮南太守丁尊、督守合肥护军王休等议，各以累世受恩，千载风尘，思尽躯命，以完全社稷安主为效。斯义苟立，虽焚妻子，吞炭漆身，
<span class="c2">◎《战国策》：豫让欲为智伯报仇，漆身为厉，灭须去眉，自刑以变其容；又吞炭为哑，变其音。</span>
死而不恨也。按师之罪，宜加大辟，以彰奸慝。《春秋》之义，一世为善，一世宥之。懿有大功，海内所书，依古典议，废师以侯就第。弟昭，忠肃宽明，乐善好士，有高世君子之度，忠诚为国，不与师同。臣等碎首所保，可以代师辅导圣躬。
<span class="c2">◎李安溪曰：此岂为知人者乎？</span>
太尉孚，忠孝小心，所宜亲宠，授以保傅。护军散骑常侍望，
<span class="c2">望，孚之子。</span>
忠公亲事，当官称能，奉迎乘舆，有宿卫之功，可为中领军。《春秋》之义，大义灭亲，故周公诛弟，
<span class="c2">诛管叔、蔡叔也。</span>
石碏戮子，
<span class="c2">◎《左传·隐公三年》：石碏子厚与州吁游，禁之，不可。四年春，卫州吁弑桓公而立。九月，卫人杀州吁于濮，石碏使其宰杀石厚于陈。君子曰：“石碏，纯臣也，恶州吁而厚与焉。大义灭亲，其是之谓乎！”</span>
季友鸩兄，
<span class="c2">◎《左传·庄公三十二年》：公疾，问后于叔牙，对曰：“庆父材。”问于季友，对曰：“臣以死奉般。”成季使以君命命僖叔待于鍼巫氏，使鍼季鸩之。◎杜注：成季，季友也。子般，庄公太子也。叔牙，庆父同母弟僖叔也。◎《公羊传》：公子庆父、公子牙、公子友皆庄公之母弟也。</span>
上为国计，下全宗族。殛鲧用禹，圣人明典，古今所称。乞陛下下臣等所奏，朝堂博议。臣言当道，使师逊位避贤者，罢兵去备，如三皇旧法，
<span class="c2">三皇，武、文、明也。</span>
则天下协同。若师负势恃众不自退者，臣等率将所领，昼夜兼行，惟命是授。臣等今日所奏，惟欲使大魏永存，使陛下得行君意，远绝亡之祸，百姓安全，六合一体，使忠臣义士，不愧于三王五帝耳。
<span class="c2">宋本“王”作“皇”。</span>
臣恐兵起，天下扰乱，臣辄上事，移三征及州郡国典农，
<span class="c2">毛本“典”作“兴”，误。</span>
各安慰所部吏民，不得妄动，谨具以状闻。惟陛下爱养精神，明虑危害，以宁海内。师专权用势，赏罚自由，闻臣等举众，必下诏禁绝关津，使驿书不通，擅复征调，有所收捕。
<span class="c2">冯本“捕”作“禁”。</span>
此乃师诏，非陛下诏书，在所皆不得复承用。臣等道远，惧文书不得皆通，辄临时赏罚，以便宜从事，须定表上也。”
<span class="c2">宋本“表”作“集”。</span>
</span>

6. <span id="卷二十八·魏书二十八·王毌丘诸葛邓钟传第二十八-毌丘俭-6"></span>
大将军统中外军讨之，
<span class="c1">◎《通鉴》：正元二年，俭、钦起兵，司马师问计于王肃，肃曰： “淮南将士父母妻子皆在（州内）〈内州〉，但急往御卫，使不得前。”时师新割目瘤，创甚，王肃、傅嘏、钟会劝师自行，嘏曰：“淮楚兵劲，大势一失，则公事败矣。”师蹶然起曰：“我请舆疾而东。”戊午，师率中外诸军以讨俭、钦，召三方兵会于陈、许。</span>
别使诸葛诞督豫州诸军从安风津拟寿春，
<span class="c1">◎《水经注》：淮水东过安丰县东北，又东为安丰津，水南有城，故安丰都尉治，后立霍丘戍。◎《通典》：安丰津在寿州霍丘城北。◎谢鍾英曰：安风津当在今正阳关北，颖水入淮处。◎弼按：魏安丰郡治安风县，津盖以县得名。又互见《齐王纪》嘉平五年及《王基传》。</span>
征东将军胡遵
<span class="c1">胡遵，事见《钟会传》注。</span>
督青、徐诸军出于谯、宋之间，绝其归路。大将军屯汝阳，
<span class="c1">◎胡三省曰：宋，谓梁国之地，梁国都睢阳，故宋都也。汝阳县属汝阳郡，在汝水之北。◎弼按：谯、宋即魏豫州谯郡谯、宋二县。俭、钦兵已西至项，宋在项之南，故云绝其归路。胡注指宋故都，误。◎《一统志》：宋县故城，今安徽颍州府太和县北七十里。汝阳故城，今河南陈州府商水县北。</span>
使监军王基督前锋诸军据南顿以待之。
<span class="c1">◎《郡国志》：汝南郡南顿。◎《一统志》：南顿故城，今陈州府项城县北五十里。◎弼按：南顿在项之北，故云“据南顿以待之”。</span>
今诸军皆坚壁勿与战。
<span class="c1">◎此郑袤之策也。◎《晋书·郑袤传》：袤曰：“毌丘俭好谋而不达事情，文钦勇而无算，今大军出其不意，江淮之卒锐而不能固，宜深沟高垒以挫其气。”◎《通鉴》：司马师令诸军深壁高垒以待诸军之集。诸将请进军攻项，师曰：“淮南将士本无反志，速战更合其志，与持久诈情自露。”</span>
俭、钦进不得斗，退恐寿春见袭，不得归，计穷不知所为。淮南将士，家皆在北，众心沮散，
<span class="c1">宋本“丧”作“散”。</span>
降者相属，
<span class="c1">果如王肃之言。</span>
惟淮南新附农民为之用。大将军遣兖州刺史邓艾督泰山诸军万余人至乐嘉，示弱以诱之，
<span class="c1">◎《邓艾传》：毌丘俭作乱，遣健步赍书，艾斩之。兼道进军，先趋乐嘉城，作浮桥。司马景王至，遂据之。◎胡三省曰：《水经注》：颍水过汝阳县北，又东南过南顿县，水注之，又南迳博阳故城东，城在南顿县北四十里，汉宣帝封丙吉为侯国，王莽更名乐嘉。</span>
大将军寻自洙至。
<span class="c1">◎赵一清曰：洙，疑“许”之误。◎弼按：○洙，当作“汝”，上文“大将军屯汝阳”是也。○《晋书·景帝纪》：帝屯汝阳，潜军衔枚径造乐嘉。</span>
钦不知，果夜来欲袭艾等，会明，见大军兵马盛，乃引还。
<span class="c1">◎《魏氏春秋》曰：钦中子淑，
<span class="c2">宋本作“俶”。《诸葛诞传》注云“鸯一名俶”，以作“俶”为是。</span>
小名鸯。
<span class="c2">冯本“名”作“字”。</span>
年尚幼，勇力绝人，
<span class="c2">◎《晋书·景帝纪》：钦子鸯，年十八，勇冠三军。◎《史通》卷二十《暗惑篇》：魏世诸小书皆云“文鸯侍讲，殿瓦皆飞”。案《汉书》云“项王咤，慑伏千人”，然则呼声之极大者，不过使人披靡而已，寻文鸯武勇远惭项籍，况侍君侧，固当屏气徐言，安能檐瓦皆飞，有踰武安鸣鼓？且瓦既飘陨，则人必震惊，而魏帝与其群臣焉得岿然无害也？</span>
谓钦曰：“及其未定，击之可破也。”于是作为二队，夜夹攻军。淑率壮士先至，大呼大将军，军中震扰。
<span class="c2">◎《晋书·景帝纪》：帝目有瘤疾，鸯之来攻也，惊而目出。惧六军之恐，蒙之以被，痛甚，啮被败而左右莫知焉。</span>
钦后期不应。会明，淑退，钦亦引还。
<span class="c2">◎《晋书·景帝纪》：帝谓诸将曰：“钦走矣。”命发锐军以追之。诸将皆曰：“钦旧将，鸯少而锐，引军内入，未有失利，必不走也。”帝曰：“一鼓作气，再而衰，三而竭。鸯三鼓，钦不应，其势已屈，不走何待？”钦将遁，鸯曰：“不先折其势，不得去也。”乃与骁骑十余摧锋陷阵，所向皆披靡，遂引去。◎《通鉴》：师使左长史司马班〖《晋书》“班”作“琏”。〗率骁骑八千翼而追之，鸯以匹马入数千骑中，辙杀伤百余人乃出，如此者六七。</span>
◎《魏末传》曰：殿中人姓尹，字大目，小为曹氏家奴，常侍在帝侧，
<span class="c2">◎胡三省曰：大目时为殿中校尉。◎赵一清曰：此人即司马懿令其诱曹爽者。</span>
大将军将俱行。大目知大将军一目已突出，启云：“文钦本是明公腹心，但为人所误耳，又天子乡里。
<span class="c2">文钦谯人，故云。</span>
大目昔为文钦所信，乞得追解语之，
<span class="c2">谓追钦而为师自解释言之也。</span>
令还与公复好。”大将军听遣大目单身往，乘大马，被铠甲，追及钦，
<span class="c2">宋本“及”作“文”。</span>
遥相与语。大目心实欲曹氏安，
<span class="c2">◎胡三省曰：尹大目说曹爽，犹未疑司马氏也，至其追语文钦乃觉耳。</span>
谬言：“君侯何苦若不可复忍数日中也！”
<span class="c2">◎宋本“苦”作“若”，《册府》作“何苦”，无下“若”字，《通鉴》同。◎胡注：盖谓文钦何不坚忍数日，与师相持，师病已笃，必当有变也。</span>
欲使钦解其旨。
<span class="c2">◎胡三省曰：解，喻也，晓也。</span>
钦殊不悟，乃更厉声骂大目：“汝先帝家人，不念报恩，而反与司马师作逆；不顾上天，天不祐汝！”
<span class="c2">冯本“祐”作“佑”。</span>
乃张弓傅矢
<span class="c2">傅，读曰附。</span>
欲射大目，大目涕泣曰：“世事败矣，善自努力也。”</span>
大将军纵骁骑追击，大破之，钦遁走。是日，俭闻钦战败，恐惧夜走，众溃。比至慎县，
<span class="c1">◎《郡国志》：汝南郡慎。◎《一统志》：慎县故城，今安徽颍州府颍上县西北四十里江口镇。</span>
左右人兵稍弃俭去，俭独与小弟秀及孙重藏水边草中。安风津都尉部民张属就射杀俭，传首京都。属封侯。秀、重走入吴。将士诸为俭、钦所迫胁者，悉归降。
<span class="c1">◎钦与郭淮书曰：“大将军昭伯与太傅伯俱受顾命，
<span class="c2">◎陈浩曰：昭伯，曹爽字。太傅伯，“伯”字疑衍，或为“昔”字之讹也。</span>
登床把臂，托付天下，此远近所知。后以势利，乃绝其祀，及其亲党，皆一时之俊，可为痛心，奈何奈何！公侯恃与大司马公恩亲分著，
<span class="c2">恃，疑作“特”。郭淮嘉平二年封曲阳侯，故曰“公侯”也。大司马公，指曹真也。太和二年，曹真督诸军御诸葛亮，张郃击马谡于街亭，郭淮攻高详于柳城，俱在曹真部下。真于太和四年迁大司马，后其子爽被害，故下文有“想益毒痛”之语。</span>
义贯金石，当此之时，想益毒痛，有不可堪也。王太尉嫌其专朝，潜欲举兵，事竟不捷，
<span class="c2">监本、官本“捷”作“就”。</span>
复受诛夷，害及楚王，
<span class="c2">谓楚王彪、王淩同被诛戮也。</span>
想甚追恨。太傅既亡，然其子师继承父业，肆其虐暴，日月滋甚，放主弑后，残戮忠良，包藏祸心，遂至篡弑。此可忍也，孰不可忍？钦以名义大故，事君有节，忠愤内发，忘寝与食，无所吝顾也。会毌丘子邦自与父书，
<span class="c2">俭子甸，字子邦，见后。</span>
腾说公侯，尽事主之义，欲奋白发，
<span class="c2">郭淮于建安中举孝廉，至正元时当已七八十矣。</span>
同符太公，惟须东问，影响相应，闻问之日，能不慷慨！是以不顾妻孥之痛，即与毌丘镇东举义兵三万余人，西趋京师，欲扶持王室，扫除奸逆，企踵西望，不得声问，鲁望高子，
<span class="c2">◎《公羊传·闵公二年》：齐高子来盟。高子者何？齐大夫也。何以不称使？我无君也。然则何以不名？喜之也。何喜尔？正我也。其正我奈何？庄公死，子般弑，闵公弑，比三君死，旷年无君，设以齐取鲁，曾不兴师，徒以言而已矣。桓公使高子将南阳之甲，立僖公而城鲁。或曰自鹿门至于争门者是也，或曰自争门至于吏门者是也，鲁人至今以为美谈曰：“犹望高子也。”◎弼按：高子名傒，齐上卿，高敬仲也。鲁有哀姜、庆父之乱，子般、闵公先后被弑，国绝无嗣，齐桓公使高傒来盟，立鲁僖公，故鲁人喜而望之也。</span>
不足喻急。夫当仁不让，况救君之难，度道远艰，故不果期要耳。然同舟共济，安危势同，祸痛已连，非言饰所解，自公侯所明也。共事曹氏，积信魏朝，行道之人，皆所知见。然在朝之士，冒利偷生，烈士所耻，公侯所贱，贾竖所不忍为也，况当涂之士邪？军屯住项，小人以闰月十六日别进兵，就于乐嘉城讨师，师之徒众，寻时崩溃，其所斩截，不复訾原，但当长驱径至京师，而流言先至，毌丘不复详之，更谓小人为误，
<span class="c2">郝《书》“小人”作“仆”。</span>
诸军便尔瓦解。毌丘还走，追寻释解，无所及。小人还项，复遇王基等十二军，追寻毌丘，进兵讨之，即时克破，所向全胜，要
<span class="c2">郝《书》“要”作“而”。</span>
那后无继何？
<span class="c2">◎顾炎武曰：○六朝人多书“奈”为“那”。○《宋书·刘敬宣传》：牢之曰：“平玄之后，令我那骠骑何！”唐人诗多以“无奈”为“无那”。</span>
孤军梁昌，
<span class="c2">梁昌未详，当在寿春之北。</span>
进退失所，还据寿春，寿春复走，狼狈踬阂，无复他计，惟当归命大吴，借兵乞食，继踵伍员耳。不若仆隶，
<span class="c2">郝《书》作“不若是”。</span>
如何快心，复君之仇，永使曹氏少享血食，此亦大国之所祐念也。
<span class="c2">冯本“祐”作“佑”。</span>
想公侯不使程婴、杵臼擅名于前代，
<span class="c2">◎《史记·赵世家》：屠岸贾灭赵氏，赵朔客公孙杵臼、朔友人程婴谋匿赵氏孤儿，后卒灭屠岸贾。</span>
而使大魏独无鹰扬之士与？今大吴敦崇大义，深见愍悼。然仆于国大分连接，远同一势，日欲俱举，
<span class="c2">宋本“日”作“曰”。</span>
瓜分中国，
<span class="c2">◎宋本“瓜分”作“分分”。◎官本《考证》云：元本作“瓜分”。</span>
不愿偏取以为己有。公侯必欲共忍师胸怀，
<span class="c2">宋本“师”作“帅”。此处疑有脱误。</span>
宜广大势，恐秦川之卒
<span class="c2">关中之固，沃野千里，秦之故国，谓之秦川。郭淮时为征西将军，都督雍、凉诸军事。</span>
不可孤举。今者之计，宜屈己伸人，托命归汉，东西俱举尔，乃可克定师党耳。深思鄙言，若愚计可从，宜使汉军克制期要，使六合校考，与周、召同封，以托付儿孙。此亦非小事也，大丈夫宁处其落落，是以远呈忠心，时望嘉应。”时郭淮已卒，钦未知，故有此书。
<span class="c2">◎潘眉曰：文钦此书作于正元二年闰正月十六日己亥之后，郭淮在正月三十日癸未卒。</span>
◎《世语》曰：毌丘俭之诛，党与七百余人，传侍御史杜友治狱，惟举首事十人，余皆奏散。
<span class="c2">◎《晋书·刑法志》：俭孙女適刘氏，当死，以孕系廷尉。司隶主簿程咸议曰：“在室之女，可从父母之刑；既醮之妇，使从夫家之戮。”朝廷从之，仍著于律令。</span>
友字季子，东郡人，仕晋冀州刺史、河南尹。子默，字世玄，历吏部郎，卫尉。</span>

7. <span id="卷二十八·魏书二十八·王毌丘诸葛邓钟传第二十八-毌丘俭-7"></span>
俭子甸为治书侍御史，先时知俭谋将发，私出将家属逃走新安灵山上。别攻下之，
<span class="c1">◎赵一清曰：○《水经·谷水注》：皂涧水出新安县，东南流，迳毌丘兴墓东。○灵山当在其境，甸时盖还守祖墓也。◎谢鍾英曰：灵山在今新安县境。◎《一统志》：新安故城，今河南河南府渑池县东，今改为搭泥镇。</span>
夷俭三族。
<span class="c1">◎潘眉曰：俭夷族时得免者二人，一为子甸之妻荀氏，因族兄顗、族父虞并与景帝姻通，共表魏帝以匄其命，诏听离婚。一为荀所生女芝，为颍川太守刘子元妻，亦坐死，以怀妊系狱。荀氏辞诣司隶校尉何曾乞恩，乞没为官婢，以赎芝命，曾腾辞上议，朝廷遂改法。事见《晋书·何曾传》及《刑法志》。◎弼按：司隶主簿程咸议改法，见前。◎又按：毌丘俭孙女为羽林监王虔前妻，见《晋书·贾充传》。
<span class="c2">《贾充传》下文有“虽不遣后妻，多异居私通”之语，似此女亦未坐死。</span>
</span>
<span class="c1">◎《世语》曰：甸字子邦，有名京邑。齐王之废也，甸谓俭曰：“大人居方嶽重任，
<span class="c2">◎胡三省曰：○古者天子巡狩四方，其方之诸侯各会朝于方嶽之下。尧、舜有四岳之官。○孔安国曰：尧命羲和四子分掌四方之诸侯，故曰四岳。魏、晋之时，征、镇、安、平总督诸军，任专方面，时因谓之“方嶽重任”。</span>
国倾覆而晏然自守，将受四海之责。”俭然之。大将军恶其为人也。及俭起兵，问屈
<span class="c2">宋本“ ”作“顺”。</span>
所在，云不来无能为也。俭初起兵，遣子宗四人入吴。太康中，吴平，宗兄弟皆还中国。宗字子仁，有俭风，至零陵太守。宗子奥，巴东监军、益州刺史。◎习凿齿曰：毌丘俭感明帝之顾命，故为此役。君子谓毌丘俭事虽不成，可谓忠臣矣。夫竭节而赴义者我也，成之与败者时也，我苟无时，成何可必乎？忘我而不自必，乃所以为忠也。古人有言：“死者复生，生者不愧。”若毌丘俭，可谓能不愧也。
<span class="c2">◎冯本无“能”字。◎《隋书·经籍志》：《毌丘俭记》三卷。梁有《毌丘俭集》二卷，录一卷，亡。◎严可均辑文九篇。冯氏《诗纪》录《答杜挚诗》一首。</span>
</span>
钦亡入吴，吴以钦为都护、假节、镇北大将军、幽州牧、谯侯。
<span class="c1">◎《通鉴》作“吴以文钦为都护镇北大将军”，胡注以 “都护”为将军号，均误。◎《诸葛诞传》：吴以诞为左都护、假节、大司徒、骠骑将军、青州牧、寿春侯。◎则“都护”非将军号可知。</span>
<span class="c1">◎钦降吴表曰：“禀命不幸，常隶魏国，两绝于天。
<span class="c2">冯本、局本“两”作“雨”，误。</span>
虽侧伏隅都，
<span class="c2">冯本“侧”作“则”，误。</span>
自知无路。司马师滔天作逆，废害二主，
<span class="c2">◎何焯曰：此表后人伪作。高贵乡公之弑，昭事也，何得预言二主乎？</span>
辛、癸、高、莽，恶不足喻。钦累世受魏恩，乌鸟之情，窃怀愤踊，在三之义，期于弊仆。前与毌丘俭、郭淮等俱举义兵，当共讨师，扫除凶孽，诚臣慺慺愚管所执。智虑浅薄，微节不骋，进无所依，悲痛切心。退惟不能扶翼本朝，抱愧俯仰，靡所自厝。冒缘古义，固有所归，庶假天威，得展万一，僵仆之日，亦所不恨。辄相率将，归命圣化，惭偷苟生，非辞所陈。谨上还所受魏使持节、前将军、山桑侯印绶。
<span class="c2">◎《水经·阴沟水注》：北肥水东南流迳山桑邑南，俗谓之北平城。◎文钦封山桑侯，疑食邑于此。◎《一统志》：山桑故城，在今安徽颍州府蒙城县北。</span>
临表惶惑，伏须罪诛。”◎《魏书》曰：钦字仲若，谯郡人。父稷，建安中为骑将，有勇力。钦少以名将子，材武见称。魏讽反，钦坐与讽辞语相连，及下狱，掠笞数百，当死，太祖以稷故赦之。太和中，为五营校督，
<span class="c2">即北军中候所监之五营也。</span>
出为牙门将。
<span class="c2">牙门将，见《齐王纪》嘉平五年。</span>
钦性刚暴无礼，所在倨傲陵上，不奉官法，辄见奏遣，明帝抑之。后复以为淮南牙门将，转为庐江太守、鹰扬将军。
<span class="c2">◎洪饴孙曰：鹰扬将军，一人，第五品。</span>
王淩奏钦贪残，不宜抚边，求免官治罪，由是征钦还。曹爽以钦乡里，厚养待之，不治钦事。
<span class="c2">◎《御览·八百七十一》引《魏略》：文钦为庐江太守，为都督王淩所奏，钦诉曹爽，爽谓曰：“淩责卿载灰两船，何为乎？”曰：“闻足下起染舍，故烧作灰耳。”</span>
复遣还庐江，加冠军将军，
<span class="c2">◎洪饴孙曰：冠军将军，一人，第三品。</span>
贵宠踰前。钦以故益骄，好自矜伐，以壮勇高人，颇得虚名于三军。曹爽诛后，进钦为前将军以安其心，后代诸葛诞为扬州刺史。自曹爽之诛，钦常内惧，与诸葛诞相恶，无所与谋。会诞去兵，毌丘俭往，乃阴共结谋。战败走，昼夜间行，追者不及，遂得入吴，孙峻厚待之。钦虽在他国，不能屈节下人，自吕据、朱异等诸大将皆憎疾之，惟峻常左右之。</span>

## 诸葛诞

1. <span id="卷二十八·魏书二十八·王毌丘诸葛邓钟传第二十八-诸葛诞-1"></span>
诸葛诞字公休，琅邪阳都人，
<span class="c1">◎《郡国志》：徐州琅邪郡阳都。◎《一统志》：阳都故城，今山东沂州府沂水县南。◎《吴志·诸葛瑾传》注引《吴书》云：其先葛氏，本琅邪诸县人，后徙阳都。阳都先有姓葛者，时人谓之诸葛。</span>
诸葛丰后也。
<span class="c1">◎《汉书·诸葛丰传》：丰字少季，琅邪人。以明经为郡文学，名特立刚直。贡禹为御史大夫，除丰为属，举侍御史。元帝擢为司隶校尉，刺举无所避，京师为之语曰：“间何阔，逢诸葛。”上嘉其节，加丰秩光禄大夫。</span>
初以尚书郎为荥阳令，
<span class="c1">◎《一统志》：荥阳故城，今河南开封府荥阳县西南十七里。◎《太平御览》卷十三引曹嘉之《晋纪》：诞以气迈称。尝倚柱读书，霹雳震其柱，诞自若。</span>
<span class="c1">◎《魏氏春秋》曰：诞为郎，与仆射杜畿试船陶河，
<span class="c2">◎吴本、毛本“畿”作“几”，误。◎本志《杜畿传》：畿受诏作御楼船，于陶河试船，遇风没。◎陶河，见《杜畿传》注。</span>
遭风覆没，诞亦俱溺。虎贲浮河救诞，诞曰：“先救杜侯。”诞飘于岸，绝而复苏。</span>
入为吏部郎。人有所属托，辄显其言而承用之，
<span class="c1">《御览》“承”作“亟”。</span>
后有当否，则公议其得失以为褒贬，自是群僚莫不慎其所举。
<span class="c1">◎何焯曰：此绝属托之一法。欲变属托为保任，仍与中正无殊，未若不受之于先为尤善，使失人而后议之，负败已多矣。</span>
累迁御史中丞尚书，与夏侯玄、邓飏等相善，收名朝廷，京都翕然。言事者以诞、飏等修浮华，合虚誉，渐不可长。明帝恶之，免诞官。
<span class="c1">◎或曰：晋代风尚萌芽于此，魏明禁之，可谓杜祸乱之端矣，而卒不胜运化迁流，可为长叹。</span>
<span class="c1">◎《世语》曰：是时，当世俊士散骑常侍夏侯玄、尚书诸葛诞、邓飏之徒，共相显表，
<span class="c2">宋本“显”作“题”。</span>
以玄畴四人为四聪，诞备八人为八达，
<span class="c2">《通鉴》“玄畴”作“玄等”，“诞备”作“诞辈”。</span>
中书监刘放子熙、孙资子密、吏部尚书卫臻子烈三人，咸不及比，以父居势位，容之为三豫，
<span class="c2">◎胡三省曰：比，等比也，音毗寐翻。三豫者，容三人得豫于题品之中也。</span>
凡十五人。帝以构长浮华，皆免官废职。
<span class="c2">宋本、元本、冯本、监本、官本“职”作“锢”。太和四年二月，诏罢退浮华不务道本者，见《明纪》。</span>
</span>
会帝崩，正始初，玄等并任职。复以诞为御史中丞、尚书，出为扬州刺史，加昭武将军。
<span class="c1">◎洪饴孙曰：昭武将军，一人，第五品。</span>

2. <span id="卷二十八·魏书二十八·王毌丘诸葛邓钟传第二十八-诸葛诞-2"></span>
王淩之阴谋也，太傅司马宣王潜军东伐，以诞为镇东将军、假节都督扬州诸军事，封山阳亭侯。
<span class="c1">◎事在嘉平三年。◎胡三省曰：王淩死而用诸葛诞，诞亦终于为魏。以司马懿之明达，岂不知诞之乃心魏氏哉？大敌在境，帅难其才也。</span>
诸葛恪兴东关，
<span class="c1">◎“兴”字疑误，否则“关”下脱“之役”二字。◎胡三省曰：○东关即濡须口。东关之南岸，吴筑城；西关之北岸，魏置栅。诸葛恪于东关作大堤，以遏巢湖，谓之东兴堤，即其地也。○《汉晋春秋》：诸葛恪于东兴堤左右结山挟筑两城。诸葛诞言于司马景王曰：“今因吴内侵，使文舒逼江陵，仲恭向武昌，以羁吴之上流，然后简精卒攻两城，比救至，可大获也。”景王从之。</span>
遣诞督诸军讨之，与战，不利。还，徙为镇南将军。
<span class="c1">◎东关之役在嘉平四年。◎《汉晋春秋》曰：毌丘俭、王昶闻东军败，各烧屯走。朝议欲贬黜诸将，景王曰：“我不听公休，以至于此，此我过也。”◎弼按：东关之役，子元实用公休之策，此言“不听公休”，抑别有兵谋乎？</span>
后毌丘俭、文钦反，遣使诣诞，招呼豫州士民。诞斩其使，露布天下，令知俭、钦凶逆。
<span class="c1">◎姜宸英曰：诸葛诞以见疑谋叛，其死宜矣。若果忠于魏室，则不首发俭、钦之谋，坐成司马之势。魏之忠臣，惟毌丘仲恭一人而已。王彦云事迹犹在影响之间。◎弼按：俭、钦移书郡国，罪状司马，天下共知，非由公休露布之咎。当时勤王诸将，惟文钦父子，粗猛武夫，反复无常，彦云、仲恭皆为儒将，懋著功勋，事之成否，岂可概论？公休谋定后动，子上至督中外诸军二十六万众临淮讨之，倾全国之力，挟两宫以行，用兵十月之久，侭乃克之。公休力竭智穷，而麾下壮士数百人拱手为列，无一降者，田横得士，何以加兹！此皆魏之忠臣义士，承祚合为一传，有微旨焉。君子平情论事，不能以成败相绳，不佞考订事实，不为空论，偶因姜氏之说，特发其凡于此。</span>
大将军司马景王东征，使诞督豫州诸军，渡安风津
<span class="c1">安风津，见《毌丘俭传》。</span>
向寿春。俭、钦之破也，诞先至寿春。寿春中十余万口，闻俭、钦败，恐诛，悉破城门出，流迸山泽，或散走入吴。以诞久在淮南，乃复以为镇东大将军、仪同三司、都督扬州。吴大将孙峻、吕据、留赞等闻淮南乱，会文钦往，乃帅众将钦径至寿春；时诞诸军已至，城不可攻，乃走。诞遣将军蒋班追击之，斩赞，传首，收其印节。
<span class="c1">◎《高贵乡公纪》：正元二年二月，吴大将孙峻等众号十万至寿春，诸葛诞拒击，破之，斩吴左将军留赞，献捷于京师。◎周寿昌曰：○《吴志》裴注引《吴书》云：赞病困，不能整阵，知必败，乃解曲盖印绶付子弟以归。○此云收其印节，与《吴书》不合。</span>
进封高平侯，
<span class="c1">◎《郡国志》：兖州山阳郡高平。◎《一统志》：高平故城，今山东兖州府邹县西南。</span>
邑三千五百户，转为征东大将军。

3. <span id="卷二十八·魏书二十八·王毌丘诸葛邓钟传第二十八-诸葛诞-3"></span>
诞既与玄、飏等至亲，又王淩、毌丘俭累见夷灭，惧不自安，倾帑藏振施以结众心，厚养亲附及扬州轻侠者数千人为死士。
<span class="c1">◎《魏书》曰：诞赏赐过度。有犯死者，亏制以活之。</span>
甘露元年冬，吴贼欲向徐堨，
<span class="c1">◎胡三省曰：徐堨即徐塘，在东关之东。◎《通鉴》“丁奉举帆，二日即至东关，遂据徐塘”，即此。赵一清、钱仪吉皆以徐堨为涂塘，误。涂塘在今六合县西五十五里瓦梁堰，徐塘在今含山县西南。</span>
计诞所督兵马足以待之，而复请十万众守寿春，又求临淮筑城以备寇，内欲保有淮南。朝廷微知诞有自疑心，以诞旧臣，欲入度之。二年五月，征为司空。
<span class="c1">欲夺其兵柄也。</span>
诞被诏书，愈恐，遂反。召会诸将，自出攻扬州刺史乐綝，杀之。
<span class="c1">◎胡三省曰：征东将军与扬州刺史同治寿春。魏四征之任率以其州刺史为储帅，故诞疑綝间己。</span>
<span class="c1">◎《世语》曰：司马文王既秉朝政，长史贾充以为宜遣参佐慰劳四征，
<span class="c2">◎胡三省曰：魏置征东将军镇淮南，征南将军镇襄、沔，以备吴；征西将军屯关、陇，以备蜀；征北将军屯幽、并，以备鲜卑，皆授以重兵。司马昭初当国，故充请慰劳，以观其志。</span>
于是遣充至寿春。充还启文王：“诞再任扬州，有威名，
<span class="c2">宋本“任”作“在”。诞先督扬州，东关之败，改督豫州，毌丘俭既死，复督扬州。</span>
民望所归。今征，必不来，祸小事浅；不征，事迟祸大。”乃以为司空。书至，诞曰：“我作公当在王文舒后，
<span class="c2">王昶字文舒，时为骠骑将军。</span>
今便为司空！不遣使者，健步赍书，使以兵付乐綝，此必綝所为。”乃将左右数百人至扬州，扬州人欲闭门，诞叱曰：“卿非我故吏邪！”径入，綝逃上楼，就斩之。◎《魏末传》曰：贾充与诞相见，谈说时事，因谓诞曰：“洛中诸贤，皆愿禅代，君所知也。君以为云何？”
<span class="c2">◎何焯曰：昭初代兄秉政，未有恩威及人，安得即言禅代？哀诞之志、甚充之恶者为之也。</span>
诞厉色曰：“卿非贾豫州子？
<span class="c2">充父逵为豫州刺史，故称之。</span>
世受魏恩，如何负国，欲以魏室输人乎？非吾所忍闻。若洛中有难，吾当死之。”充默然。诞既被征，请诸牙门置酒饮宴，呼牙门从兵，
<span class="c2">冯本“从”作“徒”。</span>
皆赐酒令醉，谓众人曰：“前作千人铠仗始成，欲以击贼，今当还洛，不复得用，欲暂出，将见人游戏，须臾还耳；诸君且止。”乃严鼓将士七百人出。乐綝闻之，闭州门。诞历南门宣言曰：“当还洛邑，暂出游戏，扬州何为闭门见备？”前至东门，东门复闭，
<span class="c2">◎《寰宇记》：寿春县在州南二十五里，有寿春故县在县西一里，又有诸葛诞城在县东一里。</span>
乃使兵缘城攻门，州人悉走，因风放火，焚其府库，遂杀綝。诞表曰：“臣受国重任，统兵在东。扬州刺史乐綝专诈，说臣
<span class="c2">◎《御览·三百六十七》引《魏末传》曰：诞杀綝，有典农都尉数谗诞，于是收斩之，骂曰：“卿坐舌。”先〈使〉人以竹搀其舌，然后杀之。</span>
与吴交通，又言被诏当代臣位，无状日久。臣奉国命，以死自立，终无异端。忿綝不忠，辄将步骑七百人，以六月六日讨綝，
<span class="c2">宋本“六”作“今”。</span>
即日斩首，函头驿马传送。若圣朝明臣，臣即魏臣；不明臣，臣即吴臣。不胜发愤有日，谨拜表陈愚，悲感泣血，哽咽断绝，不知所如，乞朝廷察臣至诚。”◎臣松之以为：《魏末传》所言，率皆鄙陋。疑诞表言曲，不至于此也。</span>
敛淮南及淮北郡县屯田口十余万官兵，
<span class="c1">◎胡三省曰：魏郡县皆置屯田，凡屯田口悉官兵也。</span>
扬州新附者胜兵四五万人，
<span class="c1">胜，音升。</span>
聚谷足一年食，闭城自守。遣长史吴纲将小子靓至吴请救。
<span class="c1">◎《吴志·三嗣主传》：太平二年五月，魏征东大将军诸葛诞以淮南之众保寿春城，遣将军朱成称臣上疏，又遣子靓、长史吴纲、诸牙门子弟为质。◎何焯曰：俭、钦犹出至项，诞闭城自守，专倚吴救，弥为下矣。</span>
<span class="c1">◎《世语》曰：黄初末，吴人发长沙王吴芮冢，
<span class="c2">◎《汉书·吴芮传》：芮，秦时番阳令，甚得江湖间民心，号曰番君。项羽以芮率百越佐诸侯，立为衡山王，都邾。项死，徙为长沙王，都临湘。</span>
以其塼于临湘为孙坚立庙。
<span class="c2">◎《郡国志》：荆州长沙郡治临湘。◎《一统志》：临湘故城，今长沙府城南。◎何焯曰：立庙何事，而发死者之塼乎？《世语》之鄙浅不足信如此。</span>
芮容貌如生，衣服不朽。后豫发者见吴纲曰：“君何类长沙王吴芮，但微短耳。”纲瞿然曰；“是先祖也，君何由见之？”见者言所由，纲曰：“更葬不？”答曰：“即更葬矣。”自芮之卒年至冢发，四百余年。纲，芮之十六世孙矣。
<span class="c2">◎《水经·湘水注》：○湘水右迳临湘县故城西，县治湘水滨临川侧，故即名焉。汉高祖五年，以封吴芮为长沙王，是城即芮筑也。县北有吴芮冢，广踰六十八丈，登临写目，为廛郭之佳憩也。○郭颁《世语》云：魏黄初末，吴人发芮冢，取木，于县立孙坚庙，见芮尸容貌衣服并如故。吴平后，与发冢人于寿春见南蛮校尉吴纲，曰：“君形貌何类长沙王吴芮乎？但君微短耳。”纲瞿然曰：“是先祖也。”自芮卒至冢发四百年，至见纲，又四十余年矣。</span>
</span>
吴人大喜，遣将全怿、全端、唐咨、王祚等，率三万众，密与文钦俱来应。
<span class="c1">宋本“应”下有“诞”字。</span>
以诞为左都护、
<span class="c1">吴本无“以诞”二字，误。</span>
假节、大司徒、骠骑将军、青州牧、寿春侯。
<span class="c1">◎《晋书·文帝纪》：吴使文钦、唐咨、全端、全怿等三万余人来救诞，诸将逆击，不能御。将军李广临敌不进，泰山太守常时称疾不出，并斩之以徇。</span>
是时镇南将军王基始至，督诸军围寿春，未合。咨、钦等从城东北，因山乘险，得将其众突入城。
<span class="c1">◎胡三省曰：寿春城外他无山，唯城北有八公山耳。</span>

4. <span id="卷二十八·魏书二十八·王毌丘诸葛邓钟传第二十八-诸葛诞-4"></span>
六月，车驾东征，至项。
<span class="c1">项，见《毌丘俭传》。</span>
大将军司马文王督中外诸军二十六万众，临淮讨之。
<span class="c1">◎《晋书·文帝纪》：帝曰：“诞以毌丘俭轻疾倾覆，今必外连吴寇，此为变大而迟。吾当与四方同力，以全胜制之。”乃表曰：“昔黥布叛逆，汉祖亲征；隗嚣违戾，光武西伐；陛下宜暂临戎，使将士得凭天威。今诸军可五十万，以众击寡，蔑不克矣。”秋七月，奉天子及皇太后东征，征兵青、徐、荆、豫，分取关中游军，皆会淮北。师次于项。</span>
大将军屯丘头。
<span class="c1">◎丘头，见《王淩传》。◎胡三省曰：是役也，司马昭改丘头曰“武丘”，以旌武功。</span>
使基及安东将军陈骞等四面合围，表里再重，堑垒甚峻。
<span class="c1">宋本“堑”作“壍”。</span>
又使监军石苞、兖州刺史州泰等，简锐卒为游军，备外寇。钦等数出犯围，逆击走之。吴将朱异再以大众来迎诞等，渡黎浆水，
<span class="c1">◎《水经·肥水注》：芍陂渎水东注黎浆水，黎浆水东迳黎浆亭南，又东注肥水，谓之黎浆水口。◎《一统志》：古黎浆亭在寿州东南。</span>
泰等逆与战，每摧其锋。孙綝以异战不进，怒而杀之。城中食转少，外救不至，众无所恃。将军蒋班、焦彝，皆诞爪牙计事者也，弃诞，踰城自归大将军。
<span class="c1">◎汉晋春秋曰：蒋班、焦彝言于诸葛诞曰：“朱异等以大众来而不能进，孙綝杀异而归江东，外以发兵为名，而内实坐须成败，
<span class="c2">须，待也。</span>
其归可见矣。今宜及众心尚固，士卒思用，并力决死，攻其一面，虽不能尽克，犹可有全者。”
<span class="c2">◎《通鉴》作“犹有可全者。空坐守死，无为也”。◎胡注：言不若决死而求生，无为坐守而待毙。</span>
文钦曰：“江东乘战胜之威久矣，未有难北方者也。况公今举十余万之众内附，而钦与全端等皆同居死地，父子兄弟尽在江表，就孙綝不欲，主上及其亲戚岂肯听乎？且中国无岁无事，军民并疲，今守我一年，势力已因，异图生心，变故将起，以往准今，可计日而望也。”
<span class="c2">《通鉴》作“今守我一年，内变将起，奈何舍此，欲乘危侥幸乎”。</span>
彝、班固劝之，钦怒，而诞欲杀班。
<span class="c2">《通鉴》作“诞欲杀班、彝”。</span>
二人惧，且知诞之必败也，十一月，乃相携而降。
<span class="c2">蒋班事又见《吴志·孙皓传》天纪四年注引干宝《晋纪》。</span>
</span>
大将军乃使反间，以奇变说全怿等，怿等率众数千人开门来出。城中震惧，不知所为。
<span class="c1">◎此钟会之计，详见《会传》。◎《晋书·文帝纪》：全怿母，孙权女也，得罪于吴，全端兄子祎及仪奉其母来奔。仪兄静时在寿春，用钟会计，作祎、仪书以谲静。静兄弟五人帅其众来降，城中大骇。</span>

5. <span id="卷二十八·魏书二十八·王毌丘诸葛邓钟传第二十八-诸葛诞-5"></span>
三年正月，诞、钦、咨等大为攻具，昼夜五六日攻南围，欲决围而出。
<span class="c1">◎《汉晋春秋》曰：文钦曰：“蒋班、焦彝谓我不能出而走，全端、全怿又率众逆降，
<span class="c2">逆，迎也。</span>
此敌无备之时也，可以战矣。”诞及唐咨等皆以为然，遂共悉众出攻。</span>
围上诸军，临高以发石车火箭
<span class="c1">◎《通鉴》无“以”字。◎胡注：石车，礟车也。</span>
逆烧破其攻具，
<span class="c1">◎《御览·三百三十六》引王隐《晋书》曰：诸葛诞反淮南，孟康、王慕曰：“宜作土山，敛诸侯材板簿橹，以为攻具。”
<span class="c2">◎余案：《御览》所言，应为司马之军作土山、造攻具之事，非谓诸葛诞之攻具也，似应引于前文“表里再重，堑垒甚峻”之下，卢氏失之。</span>
</span>
弩矢及石雨下，死伤者蔽地，
<span class="c1">北宋本无“者”字。</span>
血流盈野。
<span class="c1">宋本“野”作“壍”。</span>
复还入城，城内食转竭，降出者数万口。钦欲尽出北方人，省食，与吴人坚守，诞不听，由是争恨。钦素与诞有隙，徒以计合，事急愈相疑。
<span class="c1">◎胡三省曰：诞、钦初以诡计苟合，事急愈相猜疑。</span>
钦见诞计事，诞遂杀钦。
<span class="c1">◎《晋书·文帝纪》：初，诞、钦内不相协，及至穷蹙，转相疑贰。会钦计事与诞忤，诞手刃杀钦。</span>
钦子鸯及虎将兵在小城中，
<span class="c1">◎胡三省曰：鸯、虎，钦二子。时寿春盖别有小城。◎《方舆纪要》卷二十一：寿春有二城：一曰金城，寿阳中城也；又州东一里有诸葛城，相传诸葛诞所筑。</span>
闻钦死，勒兵驰赴之，众不为用。鸯、虎单走，踰城出，自归大将军。军吏请诛之，大将军令曰：“钦之罪不容诛，其子固应当戮，然鸯、虎以穷归命，且城未拔，杀之是坚其心也。”乃赦鸯、虎，使将兵数百骑驰巡城，呼语城内云：“文钦之子犹不见杀，其余何惧？”表鸯、虎为将军，各赐爵关内侯。城内喜且扰，又日饥困，诞、咨等智力穷。大将军乃自临围，四面进兵，同时鼓譟登城，城内无敢动者。
<span class="c1">◎《晋书·文帝纪》：帝见持弓者不发，谓诸将曰：“可攻矣！”◎胡三省曰：知其众无据守之心也。</span>
诞窘急，单乘马，将其麾下突小城门出。大将军司马胡奋部兵逆击，斩诞，传首，夷三族。
<span class="c1">◎《御览·三百七十六》引《魏末传》曰：诸葛诞杀文钦。及城陷，钦子鸯、虎先入，杀诞，啖其肝。</span>
诞麾下数百人，坐不降见斩，皆曰：“为诸葛公死，不恨。”其得人心如此。
<span class="c1">◎干宝《晋纪》曰：数百人拱手为列，每斩一人，辄降之，竟不变，至尽，时人比之田横。吴将于铨曰：
<span class="c2">宋本“铨”作“诠”。</span>
“大丈夫受命其主，以兵救人，既不能克，又束手于敌，吾弗取也。”乃免胄冒阵而死。</span>
唐咨、王祚及诸裨将皆面缚降，
<span class="c1">◎胡三省曰：唐咨本魏人，降吴。◎赵一清曰：《晋书·文帝纪》“吴将唐咨、孙曼、孙弥、徐韶等率其属皆降”，而《钟会传》曰 “孙静从子端、翩、缉”，则与《晋书》不同。吴宗室又无翩、缉其人者，曼与弥皆孙静次子瑜之子，又不得为从子也。孙皓之立，司马昭遣降将徐绍、孙彧赍书喻皓，而诸记传又无孙彧，其差错如此。
<span class="c2">《钟会传》“孙静”意为全琮之孙全静，与孙静无涉，赵说误。卢氏已于《钟会传》集解处驳之。</span>
</span>
吴兵万众，器仗军实山积。

6. <span id="卷二十八·魏书二十八·王毌丘诸葛邓钟传第二十八-诸葛诞-6"></span>
初围寿春，议者多欲急攻之，大将军以为：“城固而众多，攻之必力屈，若有外寇，表里受敌，此危道也。今三叛相聚于孤城之中，
<span class="c1">三叛，谓诸葛诞、文钦、唐咨也。</span>
天其或者将使同就戮，吾当以全策縻之，可坐而制也。”诞以二年五月反，三年二月破灭。六军按甲，深沟高垒，而诞自困，竟不烦攻而克。
<span class="c1">◎干宝《晋纪》曰：初，寿春每岁雨潦，淮水溢，常淹城邑。故文王之筑围也，诞笑之曰：“是固不攻而自败也。”及大军之攻，亢旱踰月。城既陷，是日大雨，围垒皆毁。
<span class="c2">◎赵一清曰：《宋五行志》谓之天亡。“踰月”当依《宋志》作“踰年”。◎何焯曰：外围既合，士众猥多，资粮方竭，诞不尽人谋，则天弃之矣。诞能合虚誉，养死士，实中情恇怯，无远略者也。假使举淮南之众直趋洛阳，投命勤王，司马昭征调未集，胜负诚未可知耳。</span>
诞子靓，字仲思，吴平还晋。靓子恢，字道明，位至尚书令，追赠左光禄大夫开府。
<span class="c2">◎《晋书·诸葛恢传》：靓奔吴，为大司马。吴平，逃窜不出。武帝与靓有旧，姊又为琅邪王妃，帝知靓在姊间，因就见焉。靓逃于厕，帝又逼见之，谓曰：“不图今日复得相见。”靓流涕曰：“不能漆身皮面，复睹圣颜。”诏以为侍中，固辞不拜，归于乡里，终身不向朝廷而坐。◎《世说》曰：诸葛靓在吴，于朝堂大会。孙皓问：“卿字仲思，为何所思？”对曰：“在家思孝，事君思忠，朋友思信，如斯而已。”◎又注引《晋诸公赞》曰：靓以至孝发名。时嵇康亦被法，而康子绍死荡阴之役。谈者咸曰：“观绍、靓二人，然后知忠孝之道区以别矣。”◎《御览》卷三百六十三引《晋中兴书》曰：诸葛恢弱冠知名，避地江左。于时颍川荀（顗）〈闿〉，字道明；陈留蔡谟，字道明。俱有名誉，号中兴三明。时人为之歌曰：“京都三明各有名，蔡氏儒雅荀、葛清。”</span>
</span>
及破寿春，议者又以为“淮南仍为叛逆，吴兵室家在江南，不可纵，宜悉坑之”。大将军以为“古之用兵，全国为上，戮其元恶而已。
<span class="c1">◎胡三省曰：言全其国之人民，止戮其君；所谓诛其君而吊其民也。</span>
吴兵就得亡还，適可以示中国之弘耳”。一无所杀，分布三河近郡以安处之。
<span class="c1">◎胡三省曰：河南郡也，河东、河内皆近京师。</span>

7. <span id="卷二十八·魏书二十八·王毌丘诸葛邓钟传第二十八-诸葛诞-7"></span>
唐咨本利城人。黄初中，利城郡反，
<span class="c1">◎利城县，汉属东海郡，魏武始分置利城郡。《文纪》黄初六年作“利成”。◎《一统志》：利城故城，今江苏海州赣榆县西。</span>
杀太守徐箕，
<span class="c1">《文纪》作“徐质”。</span>
推咨为主。文帝遣诸军讨破之，咨走入海，遂亡至吴，官至左将军，封侯、持节。诞、钦屠戮，咨亦生禽，三叛皆获，
<span class="c1">毛本“皆”作“既”。</span>
天下快焉。
<span class="c1">◎何焯曰：唐咨本非巨猾，因其面缚生致，并张之以为功耳。</span>
<span class="c1">◎《傅子》曰：宋建椎牛祷赛，终自焚灭。文钦日祠祭事天，斩于人手。诸葛诞夫妇聚会神巫，淫祀求福，伏尸淮南，举族诛夷。此天下所共见，足为明鉴也。</span>
拜咨安远将军，
<span class="c1">◎洪饴孙曰：安远将军，一人，第三品。</span>
其余裨将咸假号位，吴众悦服。江东感之，皆不诛其家。其淮南将吏士民诸为诞所胁略者，惟诛其首逆，余皆赦之。听鸯、虎收敛钦丧，给其车牛，致葬旧墓。
<span class="c1">◎胡三省曰：文钦，谯人也，旧墓在焉。</span>
<span class="c1">◎习凿齿曰：自是天下畏威怀德矣。君子谓司马大将军于是役也，可谓能以德怀矣。
<span class="c2">◎宋本“怀”作“攻”。◎《左传》：晋文公城濮之胜，君子谓晋于是役也，能以德攻。</span>
夫建业者异矣，
<span class="c2">《通鉴》作“异道”。</span>
各有所尚，而不能兼并也。故穷武之雄毙于不仁，
<span class="c2">如夫差、智伯是也。</span>
存义之国丧于懦退，
<span class="c2">如宋襄公是也。</span>
今一征而禽三叛，大虏吴众，席卷淮浦，俘馘十万，
<span class="c2">生虏为俘，截耳为馘。古者战胜，馘所格之左耳而献之。</span>
可谓壮矣。而未及安坐，丧王基之功，
<span class="c2">《通鉴》“丧”作“赏”。</span>
种惠吴人，结异类之情，
<span class="c2">◎《书》曰：皋陶迈种德。◎孔安国注曰：种，布也。</span>
宠鸯葬钦，忘畴昔之隙，不咎诞众，使扬士怀愧，
<span class="c2">宋本“士”作“土”。</span>
功高而人乐其成，业广而敌怀其德，武昭既敷，
<span class="c2">何焯校改“昭”作“略”。</span>
文算又洽，推此道也，天下其孰能当之哉？
<span class="c2">◎胡三省曰：凿齿晋人，其辞盖有溢美者。</span>
丧王基，语在《基传》。
<span class="c2">丧，应作“赏”。</span>
◎鸯一名俶。◎晋诸公赞曰，俶后为将军，破凉州虏，名闻天下。太康中为东夷校尉、假节。当之职，入辞武帝，帝见而恶之，托以他事免俶官。东安公繇，诸葛诞外孙，欲杀俶，因诛杨骏，诬俶谋逆，遂夷三族。
<span class="c2">◎姚范曰：晋元康元年，贾后诛杨骏，以文鸯为骏党，诛之。胡三省以为即此文鸯也。</span>
</span>

## 邓艾

1. <span id="卷二十八·魏书二十八·王毌丘诸葛邓钟传第二十八-邓艾-1"></span>
邓艾
<span class="c1">◎《集古录云碑》作“乂”，当读若刈。◎赵明诚《金石录》云：魏晋史皆名“艾”，而《邓艾碑》作“乂”，古艾通为俊乂、芟乂、乂安之字。疑艾名其音如此，而今人读如萧艾之字，恐非是。</span>
字士载，义阳棘阳人也。
<span class="c1">◎《郡国志》：荆州南阳郡棘阳。◎魏黄初中，分南阳置義阳郡，见《水经·沔水注》及《寰宇记》。◎《一统志》：棘阳故城，在今河南南阳府新野县东北棘阳镇。◎《通鉴》作“汝南邓艾”，盖就其徙地言也，</span>
少孤，太祖破荆州，徙汝南，为农民养犊。
<span class="c1">◎《晋书》段灼理艾疏曰：艾本屯田掌犊人。</span>
年十二，随母至颍川，读故太丘长陈寔碑文，
<span class="c1">◎范《书·陈寔传》陈寔，字仲弓，颍川许人，为太丘长，修德清静，百姓以安，年八十四，卒于家，谥为文范先生。◎蔡邕碑云：《传》曰：“郁郁乎文哉。”《书》曰：“洪范九畴，彝偷攸叙。”文为德表，范为士则。◎《明统志》：陈寔碑在许州郾县西三十五里。◎《古今刀剑录》曰：邓艾年十二，曾读陈太丘碑，碑下掘得一刀，黑如漆，长三尺余。刀上常有气凄凄然，时人以为神物。</span>
言“文为世范，行为士则”，艾遂自名范，字士则。后宗族有与同者，故改焉。为都尉学士，以口吃，不得作幹佐。
<span class="c1">◎幹佐，解见司马芝传。惟艾既以口吃不得作幹佐，何以能为都尉学士？◎案《续汉志·百官志》，乡三老掌教化，凡有孝子顺孙、贞女义妇、让财救患，及学士为民法式者，皆表其门，以旌善行。◎又按本志《裴潜传》：文帝践（作）〈阼〉，潜出为颍川典农中郎将，奏通贡举比之郡国。◎此传所云“都尉”，当即颍川典农都尉；所云“学士”，当即乡三老所举之学士也。裴注引《世语》“艾为襄城典农部民”，可证襄城颍川属县也。◎《世说》曰：艾口吃，语称艾艾。晋文戏曰：“卿云艾艾。定是几艾？”曰：“凤兮凤兮，故是一凤。”</span>
为稻田守丛草吏。同郡吏父怜其家贫，资给甚厚，艾初不称谢。每见高山大泽，辄规度指画军营处所，时人多笑焉。后为典农纲纪，上计吏，
<span class="c1">◎郡纲纪，见《刘放传》。◎《续百官志》：岁尽遣吏上计。◎赵一清曰：纲纪，既注引《世语》功曹也。◎典农之官，详此传注。</span>
因使见太尉司马宣王。宣王奇之，辟之为掾，
<span class="c1">◎《世语》曰：邓艾少为襄城典农部民，
<span class="c2">◎《郡国志》：豫州颍川郡襄城。◎《一统志》：襄城故城，今河南许州襄城县治西。</span>
与石苞皆年十二三。谒者阳翟郭玄信，武帝监军郭诞元奕之子。
<span class="c2">◎赵一清曰：郭嘉，颍川阳翟人。子奕，字伯益。此云 “武帝监军郭诞元奕之子”，不可晓也。◎弼按：《郭嘉传》“子奕为太子文学，早薨”，未为监军，此当别为一人。奉孝死时年最少，尚在赤壁战败之前，不应建安中其孙即为谒者也。</span>
建安中，少府吉本起兵许都，
<span class="c2">◎赵一清曰：依《武纪》，“本”当作“平”。◎弼按：《武纪》作“本”，不作“平”。</span>
玄信坐被刑在家，从典农司马求入御，
<span class="c2">入，古“人”字。</span>
以艾、苞与御，行十余里，与语，悦之，谓二人皆当远至为佐相。
<span class="c2">◎《晋书·石苞传》：县召为吏，给农司马。会谒者阳翟郭玄信奉使求人为御，司马以苞及邓艾给之。行十余里，玄信谓二人曰：“子后并当至卿相。”</span>
艾后为典农功曹，奉使诣宣王，由此见知，遂被拔擢。</span>
迁尚书郎。

2. <span id="卷二十八·魏书二十八·王毌丘诸葛邓钟传第二十八-邓艾-2"></span>
时欲广田畜谷，为灭贼资，使艾行陈、项已东至寿春。
<span class="c1">◎《郡国志》：豫州陈国陈。◎《一统志》：陈县故城，今河南陈州府淮宁县治。◎项县，见《王淩传》。◎沈家本曰：《御览》〖《三百三十三》。〗此下有小注“自今淮阳郡项城县以东至今寿春郡也”十六字，乃唐人语，非裴注也。淮阳、寿春，皆唐郡。</span>
艾以为“田良水少，不足以尽地利，宜开河渠，可以引水浇溉，大积军粮，又通运漕之道。”乃著《济河论》以喻其指。又以为“昔破黄巾，因为屯田，积谷于许都以制四方。今三隅已定，事在淮南，每大军征举，
<span class="c1">《通鉴》作“每大军出征”。</span>
运兵过半，功费巨亿，以为大役。陈、蔡之间，土下田良，
<span class="c1">元本“土”作“上”。</span>
可省许昌左右诸稻田，并水东下。
<span class="c1">汝水、颍水、蒗荡渠水、涡水皆经陈、蔡之间，而东入淮。</span>
令淮北屯二万人，淮南三万人，十二分休，常有四万人，且田且守。
<span class="c1">◎常有四万人，官本作“常有四千人”。◎李龙官曰：淮北二万，淮南三万，共有五万人。以十二分休计之，止应四千有奇，不得云四万人也。◎弼按：○李说误。○胡三省曰：五万人分一万番休迭戍，周而復始，是常有四万人屯田。○身之之说是也。安有屯兵五万，仅用四千且田且守，岂邓艾万兵于农屯田积谷之意乎？十二分休者，十分之二分休也。◎沈家本曰：下文云“计除众费，岁完五百万斛”，使田者止四千人，是一人之所田，岁完一千二百五十斛，即曰“土下田良”，亦安所得此！</span>
水丰常收三倍于西，
<span class="c1">水，疑作“岁”，《御览》作“小”。</span>
计除众费，岁完五百万斛
<span class="c1">◎元本“完”作“赢”。◎沈家本曰：魏时屯田输谷之制，于今无考，以四万人计之，是一人之田，岁完一百二十五斛。《通典》言六朝量三升当今一升，则一百二十五斛，当四十一斛有奇，此但以所完之谷而言，而未及众费也。嵇康《养生论》曰“夫田种者，一亩十斛，谓之良田”，康以魏人言魏事，则艾之所筹，当亦如是。计岁完之数加之以众费，每人所田，大约不能过二十亩。今日江南水田，一人之力，能种十亩而已。即有兼人之力，亦未有过二十亩者，与魏时情事，尚不甚殊也。《晋书·傅玄传》云“白田收至十余斛，水田至数十斛”，而今日收获之最多，江、湘不过亩六石，即以一为三，亦不过十八石，安得有数十斛之多哉！</span>
以为军资。六七年间，可积三千万斛于淮上，
<span class="c1">《晋书·食货志》“上”作“北”。</span>
此则十万之众五年食也。以此乘吴，无往而不克矣。”宣王善之，事皆施行。
<span class="c1">◎ “事皆施行”，《御览·三百三十三》引《魏志》作“皆如艾计”，下有“遂北临淮水，自钟离西南，横石以西，尽泚水四百余里，五里置一营，营六十人，且田且守，兼修广淮阳、百尺二渠，上引河流，下通淮、颍，大治诸陂于颍南、颍北，穿渠三百余里，溉田二万顷，淮南、淮北皆相连接，自寿春至京师，农官兵屯，鸡犬之声，阡陌相属”，凡九十七字。下接 “每东南有事”云云。◎何焯曰：《册府》引此，亦曰《邓艾传》，则悉是承作本书，后来所当刊正业。◎严长明说同。◎李慈铭曰：此《晋书·食货志》之文，承作本书，务在简洁，此传首尾完善，文相承接，且“事皆施行”云云，文亦不同，所引必非本传所脱落者。《册府》以为《邓艾传》，不足信。◎潘眉曰：杜氏《通典》引此，一在《漕运门》，一在《屯田门》，一依《晋书·食货志》多九十三字，一依《邓艾传》。《册府》误并为《邓艾传》，何、严二氏以为《邓艾传》之逸文，缪矣。◎沈家本曰：以《晋食货志》核之，《御览》此卷所引乃《晋志》，非《魏志》也，故与八百二十二卷所引不同。以为承作本书者，非。《御览》即误“晋”为“魏”，《册府》并讹作“《邓艾传》”，不足为据。</span>
正始二年，
<span class="c1">◎《晋书·宣帝纪》在正始三、四年，本传及《通鉴》编于正始二年。◎胡三省曰：史究言邓艾兴屯田之利，盖艾倡议于二年，兴办于三、四年也。</span>
乃开广漕渠，
<span class="c1">◎《晋书·宣帝纪》：正始三年三月，奏穿广漕渠，引河入汴，溉东南诸陂，始大佃于淮北。四年九月，大兴屯守，广开淮阳、百尺二渠，又修诸陂于颍之南北，万余顷。自是淮北仓庾相望，寿阳至于京师，农官屯兵连属焉。◎《水经·渠水注》：沙水南与广漕渠合，上承庞官陂，云邓艾所开也。◎赵一清曰：○《寰宇记》卷十：溉灌城在陈州商水县东北二十里。《隋图经》云邓艾所筑。西华县西二十里有柳城。故老传云女娲氏之都，本名娲城。邓艾营稻陂时，柳舒为陂长，后人因名为柳城。○又卷二十四：陂在蔡州西平县界，并邓艾所置砖城在颍州沈丘县东北四十五里，司马宣王使邓艾于此置屯种稻，以备东南，筑城围仓廪。</span>
每东南有事，大军兴众，
<span class="c1">《通鉴》作“大兴军众”，《晋书·食货志》作“大军出征”。</span>
汎舟而下，达于江、淮，资食有储而无水害，艾所建也。
<span class="c1">农田水利、军资兵谋，无一不操胜算。孤寒之子有此壮猷，殊勋伟绩，不减淮阴，真异才也！仲达一见称奇，可谓知人。</span>

3. <span id="卷二十八·魏书二十八·王毌丘诸葛邓钟传第二十八-邓艾-3"></span>
出参征西军事，
<span class="c1">正始四年，夏侯玄为征西将军。</span>
迁南安太守。
<span class="c1">南安郡，汉末分汉阳郡置。</span>
嘉平元年，与征西将军郭淮
<span class="c1">淮继玄后。</span>
拒蜀偏将军姜维。维退，
<span class="c1">◎《通鉴》：汉卫将军姜维寇雍州，依麹山筑二城。郭淮使雍州刺史率讨蜀护军徐质、南安太守邓艾围麹城，断其运道及城外流水。</span>
淮因西击羌。艾曰：“贼去未远，或能复还，宜分诸军以备不虞。”于是留艾屯白水北。
<span class="c1">◎《水经注》：白水出陇西临洮县西南西倾山，东南流迳邓至城，即艾所屯地。以邓艾至此，故以名城。◎谢鍾英曰：邓艾城在今甘肃階州文县东七里。◎赵一清曰：○《寰宇记》卷十六：邓艾庙在白水陂上，去泗州临淮县南一百二十里，艾于此置屯田四十九所，其陂东西长三十五里，去县一百里。○《方舆纪要》卷三十二：高邮州宝应县西八十五里，有白水塘，阔三十里，周二百五十里，亦曰白水陂，邓艾所作，与盱眙破釜塘相连，开八水门，立屯溉田万二千顷。◎弼按：赵氏所引之白水陂，在今安徽、江苏境，应注于上文开河渠之下。此乃屯兵于甘肃境白水之北，两不相涉也。</span>
三日，维遣廖化自白水南向艾结营。艾谓诸将曰：“维今卒还，吾军人少，法当来渡而不作桥。此维使化持吾，令不得还。维必自东袭取洮城。”洮城在水北，去艾屯六十里。艾即夜潜军径到，维果来渡，而艾先至据城，得以不败。赐爵关内侯，加讨寇将军，后迁城阳太守。
<span class="c1">◎胡三省曰：前汉置城阳国，后汉省入琅邪国。魏武平青州，复置城阳郡。◎吴增僅曰：《献帝起居注》建安十八年省州并郡，详载徐州八郡，其一城阳。《通鉴》胡注云置郡时属徐州，后移属青，与《起居注》合。</span>

4. <span id="卷二十八·魏书二十八·王毌丘诸葛邓钟传第二十八-邓艾-4"></span>
是时并州右贤王刘豹并为一部，
<span class="c1">◎《通鉴》“右”作“左”。◎《通鉴》：嘉平三年初，南匈奴自谓其先本汉室之甥，因冒姓刘氏。太祖留单于呼厨泉于邺，分其众为五部，居并州境内。左贤王豹，单于於扶罗之子也，为左部帅，部族最强。◎李贤曰：於扶罗既前赵刘元海之祖。元海为乱晋之首，呼厨泉即元海之叔祖。</span>
艾上言曰：“戎狄兽心，不以义亲，强则侵暴，弱则内附，故周宣有玁狁之寇，
<span class="c1">《诗·小雅·六月》之章。六月，宣王北伐也。“玁狁孔炽，我是用急，王于出征，以匡王国。”</span>
汉祖有平城之困。
<span class="c1">◎《史记·高祖纪》：七年，匈奴攻韩王信马邑，信因与同谋反，高祖自往击之。会天寒，士卒堕指者十二三，遂至平城。匈奴围我平城，七日而后罢去。◎范《书·南匈奴传》论曰：高祖威加四海，而窘平城之围。◎章怀注引《前书》云：高祖自将兵三十二万击韩王信，先至平城。冒顿纵兵三十万骑，围帝于白登七日。汉兵中外不得相救饷，故歌曰：“平城之事甚大苦，七日不得食，不能弯弓弩。”得陈平秘计，然后得免也。</span>
每匈奴一盛，为前代重患。自单于在外，莫能牵制长卑。诱而致之，
<span class="c1">◎沈家本曰：“长卑”未详，或“去卑”之讹。◎弼按：下文去卑为别一人。</span>
使来入侍。由是羌夷失统，合散无主。以单于在内，万里顺轨。今单于之尊日疏，外土之威浸重，
<span class="c1">◎胡三省曰：谓南单于留邺，虽有尊名，日与部落疏。而左贤王豹居外，部族最强，其威日重也。</span>
则胡虏不可不深备也。闻刘豹部有叛胡，可因叛割为二国，以分其势。去卑功显前朝，
<span class="c1">◎去卑，事见《武纪》建安二十一年。◎范《书·匈奴传》：建安元年，右贤王去卑侍卫天子，拒击李傕、郭汜。车驾还洛阳，然后归国。◎章怀注：留呼厨泉于邺，而遣去卑归平阳，监其五部国。◎胡三省曰：谓去卑侍卫汉献帝东还也。</span>
而子不继业，宜加其子显号，使居雁门。离国弱寇，
<span class="c1">离国者，离匈奴刘豹之国为二也。</span>
追录旧勋，此御边长计也。”
<span class="c1">◎何焯曰：江统、郭钦之前，辄已有此先觉远猷。</span>
又陈：“羌胡与民同处者，宜以渐出之，使居民表
<span class="c1">表，外也。使居编名之外也。</span>
崇廉耻之教，塞奸宄之路。”大将军司马景王新辅政，多纳用焉。
<span class="c1">◎胡三省曰：邓艾所陈，先于《徒戎论》。司马师既从之矣，然卒不能杜其乱华之渐，抑所谓渐出之者行之而不究邪？岂天将启胡、羯、氐、羌，非人之所能为也？</span>
迁汝南太守，
<span class="c1">◎赵一清曰：○《方舆纪要》卷二十一：博城在凤阳颍州东北四十里，邓艾于此屯田以备东南，盖仓城也。○《寰宇记》卷十一：蔡州西平县界有二十四陂，魏典农邓艾所置也。</span>
至则寻求昔所厚己吏父，久已死，遣吏祭之，重遗其母，举其子与计吏。
<span class="c1">“与”字疑误。</span>
艾所在，荒野开辟，军民并丰。

5. <span id="卷二十八·魏书二十八·王毌丘诸葛邓钟传第二十八-邓艾-5"></span>
诸葛恪围合肥新城，不克，退归。艾言景王曰：“孙权已没，大臣未附，吴名宗大族，皆有部曲，阻兵仗势，足以建命。
<span class="c1">◎《通鉴》作“违命”。◎官本《考证》曰：建，疑作“违”。</span>
恪新秉国政，而内无其主，不念抚恤上下以立根基，竞于外事，虐用其民，悉国之众，顿于坚城，死者万数，载祸而归，此恪获罪之日也。昔子胥、吴起、商鞅、乐毅皆见任时君，主没而败。
<span class="c1">◎《通鉴》“而”作“犹”。◎《史记·伍子胥传》：吴王阖庐召伍员谋国事。吴以伍子胥、孙武之谋，西破强楚，北威齐晋，南服越人。阖庐死，吴王夫差不听子胥之谏，乃使使赐子胥属镂之剑，曰：“子以此死。”◎《吴起传》：吴起之楚，楚悼王闻起贤，至则相楚。南平百越，北并陈、蔡，却三晋，西伐秦。诸侯患楚之强，楚之贵戚尽欲加害吴起。及楚悼王死，宗室大臣作乱而攻吴起，吴起走之王尸而伏之。击起之徒因射吴起，并中悼王。◎《商君传》：商君相秦十年，秦孝公卒，秦发兵攻商君，杀之于郑黾池。秦惠王车裂商君以徇，曰：“莫如商鞅反者。”遂灭商君之家。◎《乐毅传》：燕昭王以乐毅为亚卿，乐毅下齐七十余城，皆为郡县以属燕。会燕昭王死，子惠王自为太子时尝不快于乐毅，乐毅遂西降赵。</span>
况恪才非四贤，而不虑大患，其亡可待也。”
<span class="c1">◎胡三省曰：张缉、邓艾皆料诸葛恪必诛，缉死而艾存者，缉附李丰，而艾为师用也。然艾不死于师，而死于昭者，功名之际难居，重以钟会之构间也。</span>
恪归，果见诛。
<span class="c1">◎李光地曰：料恪之审，与蜀人张嶷同。◎何焯曰：观艾之料恪，则知王基之忠于司马昭，所谓抚恤上下以立根基者，至言要略也。曹爽固豚犊，终于必败，然不兴骆谷之役，则民怨亦未起也。</span>
迁兖州刺史，
<span class="c1">正元元年，杀兖州刺史李翼。翼，李丰弟也。邓艾继李翼之后。</span>
加振威将军。上言曰：“国之所急，惟农与战，国富则兵强，兵强则战胜。然农者，胜之本也。孔子曰‘足食足兵’，食在兵前也。上无设爵之劝，则下无财畜之功。今使考绩之赏，在于积粟富民，则交游之路绝，浮华之原塞矣。”

6. <span id="卷二十八·魏书二十八·王毌丘诸葛邓钟传第二十八-邓艾-6"></span>
高贵乡公即尊位，进封方城亭侯。
<span class="c1">◎赵一清曰：○《水经·河水注》：鄄城县故城在河南十八里，王莽之鄄良也，沇州旧治。魏武创业，始自于此。河上之邑，最为峻固。城南有魏使持节、征西将军、太尉、方城侯邓艾庙，庙南有艾碑。秦建元十二年，广武将军、沇州刺史、关内侯安定彭超立。◎弼按：艾后封方城乡侯，进封邓侯，未封方城侯，与《水经注》少异。</span>
毌丘俭作乱，遣健步赍书，
<span class="c1">◎胡三省曰：健步，能疾走者，今谓之急脚子，又谓之快行子。</span>
欲疑惑大众，艾斩之，兼道进军，先趣乐嘉城，
<span class="c1">乐嘉，见《毌丘俭传》。</span>
作浮桥。司马景王至，遂据之。文钦以后大军
<span class="c1">后，谓后至也。</span>
破败于城下，艾追之至丘头。
<span class="c1">丘头，见《王淩传》注。</span>
钦奔吴。吴大将军孙峻等号十万众，将渡江，镇东将军诸葛诞遣艾据肥阳，
<span class="c1">◎谢鍾英曰：肥阳，疑即肥水之北，今寿州南芍陂北。</span>
艾以与贼势相远，非要害之地，辄移屯附亭，
<span class="c1">◎毛本“移”作“以”。◎官本《考证》曰：附亭，元本作“阳亭”。◎赵一清曰：附亭，即黎浆亭也。附，近也。移屯近此亭也。◎谢鍾英曰：附亭当与黎浆相近。◎黎浆亭，见《诸葛诞传》。</span>
遣泰山太守诸葛绪等于黎浆拒战，逐走之。
<span class="c1">逐，疑作“遂”。</span>
其年征拜长水校尉。
<span class="c1">◎《续百官志》：长水校尉，一人，比二千石，掌宿卫兵。◎如淳曰：长水，胡名也。◎韦昭曰：长水校尉典胡骑，厩近长水，故以为名。长水，盖中小水名。</span>
以破钦等功，进封方城乡侯，行安西将军。解雍州刺史王经围于狄道，
<span class="c1">◎《郡国志》：凉州陇西郡狄道。◎《一统志》：狄道故城，今甘肃兰州府狄道州西南。</span>
姜维退驻钟提，
<span class="c1">◎《蜀志·后主传》作“钟题”。◎胡三省曰：钟提当在羌中，蜀之凉州界也。◎谢鍾英曰：钟提当在狄道州西洮水西。</span>
乃以艾为安西将军，假节、领护东羌校尉。
<span class="c1">◎《续百官志》：护羌校尉，一人，比二千石。◎洪饴孙曰：护东羌校尉，魏所置，汉无此官。</span>
议者多以为维力已竭，未能更出。艾曰：“洮西之败，非小失也；破军杀将，
<span class="c1">《通鉴》作“士卒彫残”。</span>
仓廪空虚，百姓流离，几于危亡。今以策言之，彼有乘胜之势，我有虚弱之实，一也。彼上下相习，五兵犀利，
<span class="c1">◎《管子》曰：蚩尤受庐山之金，而（坐）〈作〉五兵。◎孔颖达曰：步卒之五兵，谓弓矢一，殳二，矛三，戈四，戟五也。犀，坚也。古以犀兕为甲，故谓坚为犀。</span>
我将易兵新，器仗未复，二也。
<span class="c1">◎冯本“仗”作“杖”，误。◎胡三省曰：将易，艾自谓初代王经也。兵新，谓遣还洮西败卒，更差军守也。</span>
彼以船行，吾以陆军，
<span class="c1">何焯校改“军”作“运”。</span>
劳逸不同，三也。
<span class="c1">◎胡三省曰：言蜀船自涪戌白水，可以上沮水，由沮水入武都下辨，自此而西北，水路渐峻陿，小舟犹可入也，魏军度陇而西，皆陆行。</span>
狄道、陇西、南安、祁山，各当有守，彼专为一，我分为四，四也。从南安、陇西，因食羌谷，若趣祁山，熟麦千顷，为之县饵，
<span class="c1">《通鉴》作“为之外仓”。</span>
五也。贼有黠数，
<span class="c1">《通鉴》“数”作“计”。</span>
其来必矣。”顷之，维果向祁山，闻艾已有备，乃回从董亭趣南安，
<span class="c1">◎《水经注》：董亭在南安郡西南，谷水历其下，东北注于渭。◎谢鍾英曰：董亭在今甘肃巩昌府宁远县西南。</span>
艾据武城山以相持。
<span class="c1">◎《水经注》：渭水过獂道南。獂道，南安郡治也。又东迳武城县西，武城川水入焉。盖以山名县也。◎《一统志》：在今宁远县西南。</span>
维与艾争险，不克，其夜，渡渭东行，缘山趣上邽，艾与战于段谷，
<span class="c1">◎《郡国志》：凉州汉阳郡上邽。◎三国魏因，属天水郡。◎钱坫曰：上邽故城，今甘肃秦州东南四十里。◎《水经注》：上邽之南有段溪水。◎杜佑曰：秦州上邽县有段谷水。◎《一统志》：段谷在秦州东南。</span>
大破之。甘露元年诏曰： “逆贼姜维连年狡黠，民夷骚动，西土不宁。艾筹画有方，忠勇奋发，斩将十数，馘首千计；国威震于巴、蜀，武声扬于江、岷。今以艾为镇西将军，都督陇右诸军事，进封邓侯。分五百户封子忠为亭侯。”二年，拒姜维于长城，
<span class="c1">◎《水经·渭水注》：洛谷水出南山洛谷，北流经长城西。魏甘露三年〖按本传作“二年”。〗蜀遣姜维出洛谷，围长城，即斯地也。◎《一统志》：长城在今陕西西安府盩厔县南。◎谢鍾英曰：其地在芒水西，骆谷水东。</span>
维退还。
<span class="c1">◎《通鉴》：汉姜维率数万人出骆谷，时长城积谷甚多，而守兵少，征西将军司马望、安西将军邓艾进兵据之，以拒维。维壁于芒水，数挑战，望、艾不应。◎弼按：本传艾时为镇西将军。将军制，征、镇、安、平，艾已为镇西，不应降为安西也。《通鉴》误。</span>
迁征西将军，前后增邑凡六千六百户。景元三年，又破维于侯和，维却保沓中。
<span class="c1">侯和，今甘肃洮洲厅南洮水之南，详见《陈留王纪》景元三年、四年。</span>
四年秋，诏诸军征蜀，大将军司马文王皆指授节度，
<span class="c1">◎《晋书·文帝纪》帝将伐蜀，乃谋众曰：“自定寿春已来，息役六年，治兵缮甲，以拟二虏。略计取吴，作战船，通水道，当用千余万功，此十万人百数十日事也。又南土下湿，必生疾疫。今宜先取蜀，三年之后，因巴蜀顺流之势，水陆并进，此灭虞定虢，吞韩并魏之势也。计蜀战士九万，居守成都及备他郡不下四万，然则余众不过五万。今绊姜维于沓中，使不得东顾，直指骆谷，出其空虚之地，以袭汉中。彼若婴城守险，兵势必散，首尾离绝。举大众以屠城，散锐卒以略野，剑阁不暇守险，关头不能自存。以刘禅之闇，而边城外破，士女内震，其亡可知也。”征西将军邓艾以为未有衅，屡陈异议。帝患之，使主簿师纂为艾司马以喻之，艾乃奉命。</span>
使艾与维相缀连；雍州刺史诸葛绪要维，令不得归。
<span class="c1">◎《晋书·文帝纪》：使邓艾自狄道攻姜维于沓中，雍州刺史诸葛绪自祁山军于武街，绝维归路。</span>
艾遣天水太守王颀等直攻维营，
<span class="c1">前汉天水郡，后汉改曰汉阳郡，魏复置曰天水郡。王颀，见《毌丘俭传》。</span>
陇西太守牵弘等邀其前，
<span class="c1">牵弘，见《牵招传》。</span>
金城太守杨欣等诣甘松。
<span class="c1">◎《晋书》“杨欣”作“杨颀”。◎胡三省曰：○甘松，本生羌之地，张骏置甘松护军，乞伏国仁置甘松郡。后魏时，白水羌朝贡，置甘松县，太和六年，改置扶州。隋改甘松为嘉诚县，属同昌郡。唐武德初，置松州，取甘松岭为名，且其地产甘松也。○杜佑曰：甘松岭，江水发源之地，甘松山在今交川郡境，今临洮和政郡之南及合川郡之地。○《新唐书》曰：甘松山在洮水之西，吐谷浑居山之阳。◎吴熙载曰：甘松，今在甘肃巩昌府岷州南，徼州崇路土司南甘岭。此自狄道南循泯州洮州至甘松沓中也。◎谢鍾英曰：甘松，今四川松潘厅西北三百里，旧洮洲之西南江源处。</span>
维闻钟会诸军已入汉中，引退还。欣等追蹑于彊川口，大战，维败走。
<span class="c1">◎胡三省曰：○彊川口在嵹台山南。嵹台山，即临洮之西倾。○阚駰曰：彊水出阴平西北彊山，一曰彊川。姜维之还也，邓艾遣王颀追败之于强口，即是地也。◎吴熙载曰：彊川，今祥楚河，即白水源也。◎谢锺英曰：彊川在旧洮洲西南之西倾山，当和硕特前头旗之东。</span>
闻雍州已塞道屯桥头，
<span class="c1">◎《蜀志·姜维传》维表后主“宜并遣张翼、廖化督诸军分护阳安关口、阴平桥头”，即此地也。◎《水经·漾水注》：白水出临洮县西南西倾山东南，迳阴平道故城南，又东北迳桥头。昔姜维之将还蜀也，雍州刺史诸葛绪邀之于此，后期不及，故维得保剑阁，而钟会不能入也。◎杜佑曰：阴平桥头在文州界。◎《通志》：桥头在文县东南一里，白水急流中有石二道，就石立柱而成桥，长二十余丈。◎吴熙载曰：桥头在今甘肃階州文县南白水上。</span>
从孔函谷入北道，
<span class="c1">孔函谷，在今文县西北。</span>
欲出雍州后。诸葛绪闻之，却还三十里。维入北道三十余里，闻绪军却，寻还，从桥头过，绪趣截维，较一日不及。
<span class="c1">◎胡三省曰：言较迟一日，遂不及维也。</span>
维遂东引，还守剑阁。
<span class="c1">◎《华阳国志》：广汉郡德阳县有剑阁三十里，至险，有阁尉。◎《水经·漾水注》：又东南迳小剑戍北，西去大剑三十里。连山绝险，飞阁通衢，故谓之剑阁也。张载《铭》曰：“一人守险，万夫趑趄。”信然。故李特至剑阁而叹曰：“刘氏有如此地，而面缚于人，岂不奴才也！”◎《元和志》：大剑山亦曰梁山，姜维拒钟会于此，又石新妇东北一里，千人岩之南，岸绝壁，高数千丈，即剑山之危峰，见数百里外，旁视众岭，犹平地也。岩下高百许丈，有石壁红色，方如座席，即张载勒铭处也。◎《方舆胜览》、《舆地广记》云：山有小石门，即秦时所开石牛道，亦即钟会伐蜀之路。大剑虽号天险，有阨塞可守，崇墉之间，径路颇夷。小剑凿石架阁，有不容越者。◎《寰宇记》：诸葛武侯相蜀，于此立剑阁，以大剑山至此有隘束之路，故曰剑门。◎吴熙载曰：剑阁在今四川保宁府昭化县南，剑州西北。</span>
钟会攻维未能克。艾上言：“今贼摧折，宜遂乘之，从阴平由邪径经汉德阳亭
<span class="c1">◎《御览》“阴平”下有“江”字。阴平，今甘肃階州文县治。◎胡三省曰：前汉无德阳县，《后汉志》广汉郡始有德阳县，盖因汉故亭而置县也。自蜀分广汉置梓潼郡之后，剑阁县属梓潼，德阳县属广汉。《续汉志》以为德阳县有剑阁。今姜维守剑阁拒钟会，而邓艾欲从德阳亭趣涪，则此时分为两县明矣。然德阳亭亦非此时德阳县治，盖前汉德阳亭故处也。此道即所谓阴平景谷道。◎谢锺英曰：胡氏谓德阳亭即德阳县，非是。其地当在今四川绵州北江油之南，蜀汉涪县地。◎吴熙载曰：德阳在今四川绵州梓潼县西北。○《一统志》：德阳故城，后汉初分梓潼县置，在今绵州梓潼县北，后移于今遂宁县故广汉界，而废旧县为亭。即魏景元四年邓艾所经之汉德阳亭也。盖魏晋时广汉之德阳尚存，故谓此为“汉德阳”也。◎弼按：胡三省明言德阳亭非德阳县治，谢氏殆未细审耳。德阳，互见《蜀志·法正传》。</span>
趣涪，
<span class="c1">◎胡三省曰：趣，七喻翻。涪，音浮。</span>
出剑阁西百里，
<span class="c1">◎百里，《御览》作“四百里”。◎《郡国志》：益州广汉郡涪。◎三国蜀改属梓潼郡。◎《一统志》：涪县故城，今绵州东北旧州城东北五里。◎《通鉴》胡注引陈寿曰：涪去成都三百六十里。</span>
去成都三百余里，奇兵冲其腹心。剑阁之守必还赴涪，则会方轨而进；剑阁之军不还，则应涪之兵寡矣。军志有之曰：‘攻其无备，出其不意。’今掩其空虚，破之必矣。”

7. <span id="卷二十八·魏书二十八·王毌丘诸葛邓钟传第二十八-邓艾-7"></span>
冬十月，艾自阴平道行无人之地七百余里，
<span class="c1">◎李安溪曰：蜀备之疎，乃至于此，虽欲不亡，不可得也。</span>
凿山通道，造作桥阁。
<span class="c1">◎胡三省曰：今隆庆府阴平县北六十里有马阁山，峻峭崚嶒，极为艰险。邓艾军行至此，路不得通，乃悬车束马，造作栈阁，始通江油，因名马阁。又自文州青塘岭至龙州百五十里，自北而南者，右肩不得易所负，谓之左担路，亦艾伐蜀路也。据《钟会传》，艾自汉德阳亭入江油左担道，则德阳亭盖当马阁山之路。◎《方舆纪要》：马阁山在废阴平县北六十里。废阴平县在龙安府东北五十里。◎谢鍾英曰：马阁山在今四川龙安府城东北一百十里，西与摩天岭接，当文县东南。</span>
山高谷深，至为艰险，又粮运将匮，频于危殆。
<span class="c1">《通鉴》“频”作“濒”。</span>
艾以氈自裹，推转而下。将士皆攀木缘崖，鱼贯而进。
<span class="c1">◎胡三省曰：山崖险陿，单行相继而进，如贯鱼然。◎弼按：承作此传叙艾履险前进，坚苦卓绝，情景如绘。</span>
先登至江由，
<span class="c1">◎《通鉴》“由”作“油”。◎胡注：江油，今龙州江油县地，南至绵州二百余里。绵州，古涪城也。◎《一统志》：今四川龙安府江油县城东。</span>
蜀守将马邈降。蜀卫将军诸葛瞻自涪还绵竹，
<span class="c1">◎胡三省曰：绵竹县属广汉郡，今绵竹县东北至绵州百余里。◎《一统志》：绵竹县自古为由涪至成都必经之要道，又为涪江所经，当在绵州、德阳之间。◎《方舆纪要》：绵竹故城，今绵州德阳县北三十五里。◎《蜀志·诸葛瞻传》：艾遣书诱瞻，瞻斩艾使。</span>
列陈待艾。
<span class="c1">◎何焯曰：艾军入死地，理无反顾。而瞻不知凭城持重，何哉？◎韩慕庐曰：绵州之师，宜坚守以挫其锋。</span>
艾遣子惠唐亭侯忠等出其右，司马师纂等出其左。
<span class="c1">◎胡三省曰：○《姓谱》：师，古者掌乐之官，因以为氏。</span>
忠、纂战不利，并退还，曰：“贼未可击。”艾怒曰：“存亡之分，在此一举，何不可之有！”乃叱忠、纂出，将斩之。
<span class="c1">宋本无“出”字，北宋本“出”作“等”。</span>
忠、纂驰还更战，大破之，斩瞻及尚书张遵等首，进军到雒。
<span class="c1">◎胡三省曰：雒县属广汉郡，西南至成都八十余里。◎邹安鬯曰：雒县故城，今成都府汉州北。</span>
刘禅遣使奉皇帝玺绶，为笺诣艾请降。艾至成都，禅率太子诸王及群臣六十余人面缚舆榇诣军门，
<span class="c1">◎杜预曰：面缚，缚手于后，唯见其面也。榇，棺也，示将受死。后主时年四十八。◎弼按：当作“五十八”。◎胡玉缙曰：○《汉书·项籍传》：马童面之。○如淳曰：面，谓不正视也。○师古曰：如说非也。面，谓背之不面向也。面缚亦谓反背而缚之。杜元凯以为但见其面，非也。○按：颜说是也。此乃相反为诂之例。《夏侯婴传》“面雍树驰”，《张欧传》“为涕泣，面而封之”，皆是此义。旧注不得其说，颜俱正之。</span>
艾执节
<span class="c1">《通鉴》“执”作“持”。</span>
解缚焚榇，受而宥之。
<span class="c1">《通鉴》作“延请相见”。</span>
检御将士，无所虏略，
<span class="c1">《通鉴》“所”作“得”。</span>
绥纳降附，使复旧业，蜀人称焉。
<span class="c1">承祚此传，深致赞美之词。</span>
辄依邓禹故事，承制拜禅行骠骑将军，太子奉车，诸王驸马都尉。蜀群司各随高下拜为王官，或领艾官属。
<span class="c1">◎胡三省曰：依邓禹承制授隗嚣故事也。后艾由此得罪。</span>
以师纂领益州刺史，陇西太守牵弘等领蜀中诸郡。使于绵竹筑台以为京观，
<span class="c1">◎《左传·宣公十二年》：潘党曰：“君盍筑武（库）〈军〉，而收晋尸以为京观。”◎杜注：积尸封土其上，谓之京观。◎观，去声。</span>
用彰战功。士卒死事者，皆与蜀兵同共埋藏。艾深自矜伐，谓蜀士大夫曰：“诸军赖遭某，
<span class="c1">宋本“军”作“君”，《通鉴》同。</span>
故得有今日耳。如遇吴汉之徒，已殄灭矣。”
<span class="c1">吴汉破成都，夷公孙述妻子，放兵大掠，焚述宫室。</span>
又曰：“姜维自一时雄儿也，与某相值，故穷耳。”有识者笑之。

8. <span id="卷二十八·魏书二十八·王毌丘诸葛邓钟传第二十八-邓艾-8"></span>
十二月，诏曰：“艾曜威奋武，深入虏庭，斩将搴旗，枭其鲸鲵，使僭号之主，稽首系颈，历世逋诛，一朝而平。兵不踰时，战不终日，云彻席卷，荡定巴蜀。虽白起破强楚，
<span class="c1">◎《史记·白起传》：白起，郿人，善用兵，事秦昭王。白起攻楚，拔郢，烧夷陵。楚王亡去郢。秦以郢为南郡。白起迁为武安君。</span>
韩信克劲赵，
<span class="c1">◎《史记·淮阴侯传》：韩信问计于广武君，广武君曰：“成安君有百战百胜之计，一旦而失之，军败鄗下，身死泜上。今将军一举而下井陉，不终朝破赵二十万众，诛成安君。名闻海内，威震天下，此将军之所长也。”</span>
吴汉禽子阳，
<span class="c1">吴汉事见前。公孙述字子阳。</span>
亚夫灭七国，
<span class="c1">◎《汉书·景帝纪》：三年，吴王濞等七国反，遣太尉周亚夫将兵击之，破七国。</span>
计功论美，不足比勋也。其以艾为太尉，
<span class="c1">◎《水经·河水注》：鄄城城南有魏使持节征西将军太尉方城侯邓艾庙，庙南有《艾碑》。秦建元十二年，广武将军沇州刺史关内侯彭超立。◎《金石录》曰：《邓艾碑》额题“魏使持节征西将军方城侯邓公之碑”，以词考之，碑盖晋初立。艾平蜀即军中拜太尉，而碑但题为“征西将军”者，疑寻被祸，未尝受命。艾始封方城侯，后改封邓侯，碑尚云“方城侯”，何哉？</span>
增邑二万户，
<span class="c1">◎潘眉曰：魏朝爵土无封二万户者。宗室诸王，惟任城王彰、陈思王植曾封万户。正始中，曹爽封武安侯，邑万二千户。群臣惟张鲁以客礼阆中侯，邑万户；满宠封昌邑侯，前后增邑至九千六百户。艾同时钟会破蜀，进封县侯，增邑亦不过万户。艾独增邑二万户，若非传写之误，则特典也。〖司马氏爵土不在此例。〗◎沈家本曰：艾先封邓侯，邑六千六百户。会封亭侯，邑三百户。破蜀之功，艾多于会，会由亭侯超封县侯，邑万户。艾不过增邑稍多耳，未尝厚于会，不得以此为疑。</span>
封子二人亭侯，各食邑千户。”
<span class="c1">◎《袁子》曰：诸葛亮，重人也，而骤用蜀兵，此知小国弱民难以久存也。今国家一举而灭蜀，自征伐之功，未有如此之速者也。方邓艾以万人入江由之危险，钟会以二十万众留剑阁而不得进，
<span class="c2">观此数语，平蜀实为邓艾一人之功，当时尚有公论。</span>
三军之士已饥，艾虽战胜克将，使刘禅数日不降，则二将之军难以反矣。故功业如此之难也。国家前有寿春之役，后有灭蜀之劳，百姓贫而仓禀虚，故小国之虑，在于时立功以自存，大国之虑，在于既胜而力竭，成功之后，戒惧之时也。</span>
艾言司马文王曰：“兵有先声而后实者，
<span class="c1">汉初，李左车以是说韩信，艾祖其说以言于昭。然左车之说用，艾则见疑，势异故也。</span>
今因平蜀之势以乘吴，吴人震恐，席卷之时也。然大举之后，将士疲劳，不可便用，且徐缓之；留陇右兵二万人，蜀兵二万人，煮盐兴冶，为军农要用，
<span class="c1">◎胡三省曰：蜀有盐井，朱提出银，严道、邛都出铜，武阳、南安、临邛、沔阳皆出铁，汉置盐官、铁官，艾欲复其利。◎弼按：艾随时随事，皆有经国远猷，竟为钟、卫所忌，惨死毒手，千秋而下，惜此美才。</span>
并作舟船，豫顺流之事，
<span class="c1">元本“豫”下有“备”字，《通鉴》“豫”下有“为”字。</span>
然后发使告以利害，吴必归化，可不征而定也。今宜厚刘禅以致孙休，安士民以来远人，若便送禅于京都，吴以为流徙，则于向化之心不劝。宜权停留，须来年秋冬，比尔吴亦足平。以为可封禅为扶风王，锡其资财，供其左右。郡有董卓坞，
<span class="c1">董卓筑坞于扶风郿县。</span>
为之宫舍。爵其子为公侯，食郡内县，以显归命之宠。
<span class="c1">◎何焯曰：并封爵皆专自儗定，宜乎谗言之得入。</span>
开广陵、城阳以待吴人，
<span class="c1">◎胡三省曰：开广陵、城阳为王国，以待孙休也。广陵属徐州，城阳属青州，盖魏广陵郡治淮阴故城，城阳郡治莒，二郡壤界实相接也。◎弼按：二郡实不相接，胡氏说误。◎谢鍾英曰：据《吴志·徐盛传》“盛，琅邪莒人”，则莒县应属琅邪，胡氏谓为城阳郡治，误。</span>
则畏威怀德，望风而从矣。”文王使监军卫瓘喻艾：“事当须报，不宜辄行。”艾重言曰：“衔命征行，奉指授之策，元恶既服；至于承制拜假，以安初附，谓合权宜。今蜀举众归命，地尽南海，
<span class="c1">◎胡三省曰：南中之地，东南带海，接于交趾。</span>
东接吴会，宜早镇定。若待国命，往复道途，延引日月。《春秋》之义，大夫出疆，有可以安社稷，利国家，专之可也。
<span class="c1">《春秋公羊传》之言。</span>
今吴未宾；势与蜀连，不可拘常以失事机。兵法，进不求名，退不避罪，
<span class="c1">◎《孙子》曰：将之至任，不可不察也。进不求名，退不避罪。唯人是保，而利于主，国之宝也。</span>
艾虽无古人之节，终不自嫌以损于国也。”
<span class="c1">◎或曰：卫瓘之使，计已不行，且有见疑之心矣。艾专行自如，殊昧祸机，惟其气骄，故不能审之耳。◎李安溪曰：艾骄甚矣，昭之杀机生矣，虽微会构，艾其能反乎！◎弼按：○《钟会传》引注《世语》云：会善效人书，于剑阁要艾章表白事，皆易其言。○是艾此书是否钟会改窜，不能无疑。</span>
钟会、胡烈、师纂等皆白艾所作悖逆，变衅以结。
<span class="c1">“以”、“已”古通。</span>
诏书槛车征艾。
<span class="c1">事在景元五年正月，即咸熙元年。此真所谓敌国破，谋臣亡也。是时征西、镇西两路进兵，征西以万人出奇平蜀，镇西以十余万众阻于姜维，留剑阁而不得进，故忌征西专有其功。师纂因战不利，几为邓艾所杀，故同构艾，与田续报江由之辱一也。</span>
<span class="c1">◎《魏氏春秋》曰：艾仰天叹曰：“艾忠臣也，一至此乎！白起之酷，复见于今日矣。”
<span class="c2">◎《史记·白起传》：秦王使使者赐白起剑自裁。武安君引剑将自刭，曰：“我何罪于天而至此哉？”遂自杀。武安君死非其罪，秦人怜之，乡邑皆祭祀焉。</span>
</span>

9. <span id="卷二十八·魏书二十八·王毌丘诸葛邓钟传第二十八-邓艾-9"></span>
艾父子既囚，钟会至成都，先送艾，然后作乱。会已死，艾本营将士追出艾槛车，迎还。瓘遣田续等讨艾，遇于绵竹西，斩之。子忠与艾俱死，
<span class="c1">◎《晋书·卫瓘传》：邓艾、钟会之伐蜀也，瓘持节监艾、会军事，行镇西军司，给兵千人。蜀既平，艾辄承制封拜。会阴怀异志，因艾专擅，密与瓘俱奏其状，诏使槛车征之。会遣瓘先收艾。会以瓘兵少，欲令艾杀瓘，因加艾罪。瓘知欲危己，然不可得而拒，乃夜至成都，檄艾所统诸将，称诏收艾，其余一无所问。若来赴官军，爵赏如先；敢有不出，诛及三族。比至鸡鸣，悉来赴瓘，唯艾帐内在焉。平旦开门，瓘乘使者车径入，至成都殿前，艾卧未起，父子俱被执。艾诸将图欲劫艾，整仗趣瓘营，瓘轻出迎之，伪作表章，将申明艾事，诸将信之而止。◎又曰：邓艾本营将士复追破槛车出艾，还向成都。瓘自以与会共陷艾，惧为变，又欲专诛会之功，乃遣护军田续至绵竹，夜袭艾于三造亭，斩艾及其子忠。</span>
余子在洛阳者悉诛，徙艾妻子及孙于西域。
<span class="c1">◎余子悉诛，“妻”下“子”字衍，下文段灼上疏云“诸子并斩，宜绍封其孙”，可证。《通鉴》作 “徙其妻及孙于西城”，与本传作“西域”异。◎胡注云：西城县属魏兴郡。◎《一统志》：西城故城，今陕西兴安府安康县西北。</span>
<span class="c1">◎《汉晋春秋》曰：初，艾之下江由也，以续不进，欲斩，既而舍之。及瓘遣续，谓曰：“可以报江由之辱矣。”杜预言于众曰：“伯玉其不免乎！
<span class="c2">◎胡三省曰：卫瓘行镇西军司，而杜预为镇西长史，则为同僚，而军事则瓘任之也。瓘字伯玉。◎弼按：瓘为监军行镇西军司。</span>
身为名士，位望已高，既无德音，又不御下以正，
<span class="c2">谓激田续使报邓艾，而行其私也。</span>
是小人而乘君子之器，将何以堪其责乎？”瓘闻之，不候驾而谢。
<span class="c2">宋本“候”作“矣”。</span>
◎《世语》曰：师纂亦与艾俱死。纂性急少恩，死之日体无完皮。</span>

10. <span id="卷二十八·魏书二十八·王毌丘诸葛邓钟传第二十八-邓艾-10"></span>
初，艾当伐蜀，梦坐山上而有流水，以问殄虏护军爰邵。
<span class="c1">诸护军无定员，第六品。</span>
邵曰：“按《易》卦，山上有水曰《蹇》。《蹇》繇曰：‘《蹇》利西南，不利东北。’
<span class="c1">毛本“北”作“南”，误。</span>
孔子曰：‘《蹇》利西南，往有功也；不利东北，其道穷也。’往必克蜀，殆不还乎！”艾怃然不乐。
<span class="c1">◎宋本、元本、监本、吴本“怃”作“抚”，误。◎《晋书·刘寔传》：钟会、邓艾之伐蜀也，有客问寔曰：“二将其平蜀乎？”寔曰：“破蜀必矣，而皆不还。”客问其故，笑而不答，竟如其言。◎刘寔，事见《王肃传》评。</span>
<span class="c1">◎荀绰《冀州记》曰：邵起自幹吏，
<span class="c2">幹吏，见《司马芝传》。</span>
位至卫尉。长子翰，河东太守。中子敞，大司农。少子倩，字君幼，宽厚有器局，勤于当世，历位冀州刺史、太子右卫率。翰子俞，字世都，清贞贵素，辩于论议，采公孙龙之辞以谈微理。少有能名，辟太尉府，稍历显位，至侍中、中书令，迁为监。◎臣松之按：《蹇》彖辞云“蹇利西南，往得中也”，不云“有功”；下云“利见大人，往有功也”。</span>

11. <span id="卷二十八·魏书二十八·王毌丘诸葛邓钟传第二十八-邓艾-11"></span>
泰始元年，晋室践阼，诏曰：“昔太尉王淩谋废齐王，而王竟不足以守位。征西将军邓艾，矜功失节，实应大辟。然被书之日，罢遣人众，束手受罪，比于求生遂为恶者，诚复不同。今大赦得还，若无子孙者听使立后，令祭祀不绝。”
<span class="c1">◎《寰宇记》卷八十七：遂州小溪县，邓艾死葬此郡，有祠存。◎何焯曰：王彦云畏其为厉，邓士载怜其被冤，此袭郑人立良止之智也。</span>
三年，议郎段灼上疏理艾曰：
<span class="c1">◎赵一清曰：○《晋书·段灼传》：灼字休然，敦煌人。果直有才辩。少仕州郡，稍迁邓艾镇西司马，从艾破蜀有功，封关内侯，累迁议郎。一清按：镇西，当作“征西”。</span>
“艾心怀至忠而荷反逆之名，平定巴蜀而受夷灭之诛，臣窃悼之。惜哉，言艾之反也！艾性刚急，轻犯雅俗，不能协同朋类，故莫肯理之。臣敢言艾不反之状。昔姜维有断陇右之志，艾修治备守，积谷强兵。值岁凶旱，艾为区种，
<span class="c1">◎吴士鉴《晋书斠注》云：孙玉庭《区种五种·氾胜之遗书序》曰：世传区田之法始于伊尹，顾商、周之世，书多不传，传者见于氾胜之农书。《汉艺文志》农家汜腾之书十八篇，留心民事，讲求实用，于农政言之特详，故《周礼·草人》疏称汉时农书数家，氾胜为上。隋、唐二志并著于录，其时尚有传本。自唐以后，遂至散佚，盖树艺之术，不讲久矣。</span>
身被乌衣，手执耒耜，以率将士。上下相感，莫不尽力。艾持节守边，所统万数，而不难仆虏之劳，士民之役，非执节忠勤，孰能若此？故落门、段谷之战，以少击多，摧破强贼。先帝知其可任，委艾庙胜，授以长策。艾受命忘身，束马县车，
<span class="c1">解见《毌丘俭传》。</span>
自投死地，勇气陵云，士众乘势，使刘禅君臣面缚，叉手屈膝。艾功名以成，当书之竹帛，传祚万世。七十老公，反欲何求！艾诚恃养育之恩，心不自疑，矫命承制，权安社稷；虽违常科，有合古义，原心定罪，本在可论。
<span class="c1">此皆当日实录。</span>
钟会忌艾威名，构成其事。忠而受诛，信而见疑，头县马市，诸子并斩，见之者垂泣，闻之者叹息。陛下龙兴，阐弘大度，释诸嫌忌，受诛之家，不拘叙用。昔秦民怜白起之无罪，吴人伤子胥之冤酷，皆为立祠。今天下民人为艾悼心痛恨，亦犹是也。臣以为艾身首分离，捐弃草土，宜收尸丧，还其田宅。以平蜀之功，绍封其孙，使阖棺定谥，死无余恨。赦冤魂于黄泉，收信义于后世，葬一人而天下慕其行，埋一魂而天下归其义，
<span class="c1">◎何焯曰：埋，应作“理”，上云“莫肯理之”是也。</span>
所为者寡而悦者众矣。”
<span class="c1">◎段灼此疏为艾雪冤，文亦可传。《晋书·灼传》载此疏，较此为详，然不如承祚删节之简洁，今全录于后：灼上疏追理艾曰：“故征西将军邓艾，心怀至忠，而荷反逆之名；平定巴蜀，而受三族之诛，臣窃悼之。惜哉，言艾之反也！以艾性刚急，矜功伐善，而不能协同朋类，轻犯雅俗，失君子之心，故莫肯理之。臣敢昧死言艾所以不反之状。艾本屯田掌犊人，宣皇帝拔之于农吏之中，显之于宰府之职。处内外之官，据文武之任，所在辄有名绩，固足以明宣皇帝之知人矣。会值洮西之役，官兵失利，刺史王经困于围城之中。当尔之时，二州危惧，陇右懔懔，几非国家之有也。先帝以为深忧重虑，思惟可以安边杀敌莫贤于艾，故受之以兵马，解狄道之围。围解，留屯上邽。承官军大败之后，士卒破胆，将吏无气，仓库空虚，器械殚尽。艾欲积谷强兵，以待有事。是岁少雨，又为区种之法，手执耒耜，率先将士，所统万数，而身不离仆虏之劳，亲执士卒之役。故落门、段谷之战，能以少击多，摧破强贼，斩首万计。遂委艾以庙胜成图，指授长策。艾受命忘身，龙骧麟振，前无坚敌。蜀地阻险，山高谷深，而艾步乘不满二万，束马悬车，自投死地，勇气陵云，将士乘势，故能使刘禅震怖，君臣面缚。军不踰时，而巴、蜀荡定，此艾固足以彰先帝之善任矣。艾功名已成，亦当书之竹帛，传祚万世。七十老公，复何所求哉！艾以禅初降，远郡未附，矫令承制，权安社稷。虽违常科，有合古义，原心定罪，事可详论。故镇西将军钟会，有吞天下之心，恐艾威名，知必不同，因其疑似，构成其事。艾被诏书，即遣强兵，束身就缚，不敢顾望。诚自知奉见先帝，必无当死之理也。会受诛之后，艾参佐官属、部曲将吏，愚戆相聚，自共追艾，破坏槛车，解其囚执。艾在困地，是以狼狈失据。夫反非小事，若怀恶心，即当谋及豪杰，然后乃能兴动大众，不闻艾有腹心一人。临死口无恶言，独受腹背之诛，岂不哀哉！故见之者垂涕，闻之者叹息。此贾谊所以慷慨于汉文，天下之事可为痛哭者，良有以也。陛下龙兴，阐弘大度，受诛之家，不拘叙用，听艾立后，祭祀不绝。昔秦人怜白起之无罪，吴人伤子胥之冤酷，皆为之立祠。天下之人为艾悼心痛恨，亦由是也。谓可听艾门生故吏收艾尸柩，归葬旧墓，还其田宅，以平蜀之功，继封其后，使艾阖棺定谥，死无所恨。赦冤魂于黄泉，收信义于后世，则天下徇名之士，思立功之臣，必投汤火，乐为陛下死矣。”</span>
九年，诏曰：“艾有功勋，受罪不逃刑，而子孙为民隶，
<span class="c1">冯本“民”作“萌”。</span>
朕常愍之。其以嫡孙朗为郎中。”

12. <span id="卷二十八·魏书二十八·王毌丘诸葛邓钟传第二十八-邓艾-12"></span>
艾在西时，修治障塞，筑起城坞。泰始中，羌虏大叛，频杀刺史，凉州道断。吏民安全者，皆保艾所筑坞焉。
<span class="c1">◎何焯曰：史家于艾有余惜。◎弼按：设艾不死，其所造于蜀必多，平吴之举亦不俟后人矣。</span>
<span class="c1">◎《世语》曰：咸宁中，积射将军樊震为西戎牙门，
<span class="c2">◎赵一清曰：《宋百官志》有积射将军，不言建置之由，《续志》无之，当是魏、晋间置。</span>
得见辞，武帝问震所由进，震自陈曾为邓艾伐蜀时帐下将，帝遂寻问艾，震具申艾之忠，言之流涕。
<span class="c2">◎《蜀志·诸葛亮传》注引《汉晋春秋》云：给事中樊建对晋武帝曰：“天下之论，皆谓邓艾见枉。”</span>
先是以艾孙朗为丹水令，由此迁为定陵令。
<span class="c2">◎《晋书·地理志》：荆州顺阳郡丹水。豫州襄城郡定陵。◎李兆洛曰：丹水，今河南南阳府淅川县西。定陵，今南阳府舞阳县北十五里。</span>
次孙千秋有时望，光禄大夫王戎辟为掾。永嘉中，朗为新都太守，未之官，在襄阳失火，朗及母妻子举室烧死，惟子韬、子行得免。千秋先卒，二子亦烧死。
<span class="c2">◎何焯曰：信乎为将者道家所忌。上云“惟子韬、子行得免”，下云“二子亦烧死”，艾之后人，罹于火祸，非一次矣。◎钱仪吉曰：二子，言千秋二子，与韬、行无涉。◎赵一清曰：艾以一朝而灭四百余年之汉祚，其得此酷报，天道之昭彰也。</span>
</span>

13. <span id="卷二十八·魏书二十八·王毌丘诸葛邓钟传第二十八-邓艾-13"></span>
艾州里时辈南阳州泰，亦好立功业，善用兵，官至征虏将军，假节都督江南诸军事。景元二年薨，追赠卫将军，谥曰壮侯。
<span class="c1">州泰，事见王昶、王基传。</span>
<span class="c1">◎《世语》曰：初，荆州刺史裴潜
<span class="c2">潜为荆州刺史在黄初时，见《潜传》。</span>
以泰为从事，司马宣王镇宛，潜数遣诣宣王，由此为宣王所知。及征孟达，
<span class="c2">司马懿屯宛及征孟达，俱在太和元年。</span>
泰又导军，遂辟泰。泰频丧考、妣、祖，九年居丧，宣王留缺待之，至三十六日，擢为新城太守。
<span class="c2">◎新城郡属荆州。◎《蜀志·刘封传》：孟达降魏，文帝合房陵、上庸、西城三郡，以达领新城太守。◎又见《文帝纪》延康元年注。</span>
宣王为泰会，使尚书钟繇调泰：
<span class="c2">◎《御览》“繇”作“毓”。◎陈浩曰：钟繇已卒于太和四年，疑调泰者当是钟毓。◎何焯曰：检《毓传》，正元中乃为尚书，齐王初方官黄门侍郎，《世语》当是称其后来所历之职。若当泰典郡时，毓已先践八座，恐不得屈滞相啁矣。《世语》所记，疑其不实。◎钱大昕曰：○陈景云云：宣王擢泰守新城，当在辅少帝筦朝政之时，钟繇前卒已久，《御览》作“钟毓”，亦非。毓正元中位尚书，泰典郡时，毓已先践八座，不得以屈滞相嘲。当是尚书郎钟会。会，正始中为尚书郎，资名尚浅，故得以栖迟下仕排之也。◎弼按：泰从司马懿征孟达在太和初，除去居丧九年，適在青龙之际，是泰典郡时，毓尚未践八座也。作“毓”，作“会”，俱可通。</span>
“君释褐登宰府，三十六日拥麾盖，守兵马郡；
<span class="c2">《御览》“郡”上有“典”字。</span>
乞儿乘小车，一何驶乎？”泰曰：“诚有此。君，名公之子，少有文采，故守吏职；獼猴骑土牛，又何迟也！”众宾咸悦。后历兖、豫州刺史，所在有筹算绩效。
<span class="c2">州泰甘露四年镇襄阳，见《晋书·文帝纪》。</span>
</span>

## 钟会

1. <span id="卷二十八·魏书二十八·王毌丘诸葛邓钟传第二十八-钟会-1"></span>
钟会字士季，颍川长社人，
<span class="c1">长社，见《钟繇传》。</span>
太傅繇小子也。
<span class="c1">◎梁章钜曰：按注，黄初六年会始生，繇已老矣，“小子”当作“少子”。◎弼按：黄初六年，繇年时已七十五矣，尚纳正嫡贾氏，会生母张夫人时年二十六岁，繇死于太和四年，年八十，时会已五岁，繇犹及见之也。</span>
少敏惠夙成。
<span class="c1">◎会为其母传曰：
<span class="c2">会母张夫人传，当为《会集》中之一篇。</span>
“夫人张氏，字昌蒲，太原兹氏人，
<span class="c2">◎《郡国志》：并州太原郡兹氏。◎三国魏因，改属西河，为郡治。◎《一统志》：兹氏故城，今山西汾州府汾阳县治。</span>
太傅定陵成侯之命妇也。
<span class="c2">◎《繇传》：明帝即位，进封繇定陵侯，迁太傅。太和四年薨，谥曰成侯。</span>
世长吏二千石。夫人少丧父母，克成侯家，
<span class="c2">宋本、元本、冯本、监本“克”作“充”。吴本、毛本作“克”。</span>
修身正行，非礼不动，为上下所称述。贵妾孙氏，摄嫡专家，
<span class="c2">◎赵一清曰：○会母，庶也。孙，夫人也。繇宠庶出嫡，而更纳贾氏，乃以二母忿争之故，斥孙氏为贵妾，何妄诞邪？繇素有明德，而于伦理背缪如此，传所为深山大泽，必生龙蛇，果由会谋叛赤族，衰哉。○《晋书·礼志》：汉、魏故事，王公群妾见于夫人，夫人不答拜。○嫡庶之分，其严如此。</span>
心害其贤，数谗毁无所不至。孙氏辨博有智巧，言足以饰非文过，
<span class="c2">宋本、元本、冯本、监本“文”作“成”，吴本、毛本作“文”。毛本“非”作“其”，误。</span>
然竟不能伤也。及妊娠，愈更嫉妒，乃置药食中，夫人中食，觉而吐之，瞑眩者数日。或曰：‘何不向公言之？’答曰：‘嫡庶相害，破家危国，古今以为鉴诫。假如公信我，众谁能明其事？彼以心度我，谓我必言，固将先我；事由彼发，顾不快耶！’遂称疾不见。孙氏果谓成侯曰：‘妾欲其得男，故饮以得男之药，反谓毒之！’成侯曰：‘得男药佳事，闇于食中与人，非人情也。’遂讯侍者具服，孙氏由是得罪出。
<span class="c2">◎《御览·四百五十七》王朗与钟繇书：朗白。近闻室人孙氏归，或曰大归也。共经忧乐既久矣，曷为一旦离析，以至于归而不反乎？不得面谈，裁书叙心。</span>
成侯问夫人何能不言，夫人言其故，成侯大惊，益以此贤之。黄初六年，生会，恩宠愈隆。成侯既出孙氏，更纳正嫡贾氏。”◎臣松之按：钟繇于时老矣，而方纳正室。盖《礼》所云“宗子虽七十，无无主妇之义”也。◎《魏氏春秋》曰：会母见宠于繇，繇为之出其夫人。卞太后以为言，文帝诏繇复之。繇恚愤，将引鸩，弗获，餐椒致噤，帝乃止。</span>
中护军蒋济著论，谓：“观其眸子，足以知人。”会年五岁，繇遣见济，济甚异之，曰：“非常人也！”
<span class="c1">《御览》作“济大奇也”，下有“赐官郎中”四字。</span>
及壮，有才数技艺，而博学
<span class="c1">◎《书断》云：会善书，有父善美，兼行草，尤工隶书，逸致飘然，有凌云之志。◎韦续《九品书》，钟会八分在上下。◎弼按：会后伪为全辉、全仪作书，又伪作邓艾章表白事，皆由于善书。</span>
精练名理，以夜续昼，由是获声誉。正始中，以为秘书郎，迁尚书中书侍郎。
<span class="c1">◎《世语》曰：司马景王命中书令虞松作表，
<span class="c2">虞松，事见《齐王纪》嘉平五年注引《汉晋春秋》，又见《高贵乡公纪》甘露元年注引《魏氏春秋》。</span>
再呈辄不可意，命松更定。以经时，
<span class="c2">“以”、“已”通。</span>
松思竭不能改，心苦之，
<span class="c2">宋本“苦”作“存”。</span>
形于颜色。会察其有忧，问松，
<span class="c2">宋本、元本“问松”下有“王所能”三字，各本均无之，当为下文有此三字之误。</span>
松以实答。会取视，为定五字。松悦服，以呈景王，王曰：“不当尔邪，谁所定也？”松曰：“钟会。向亦欲启之，会公见问，不敢饕其能。”王曰：“如此，可大用，可令来。”会问松王所能，松曰：“博学明识，无所不贯。”会乃绝宾客，精思十日，平旦入见，至鼓二乃出。出后，王独拊手叹息曰：“此真王佐材也！”
<span class="c2">宋本“才”作“材”。</span>
◎松字叔茂，陈留人也，
<span class="c2">宋本、元本无“也”字。</span>
九江太守边让外孙。松弱冠有才，从司马宣王征辽东，宣王命作檄，
<span class="c2">《晋书·宣帝纪》有告公孙渊檄文，当为松作。</span>
及破贼，作露布。松从还，宣王辟为掾，时年二十四，迁中书郎，遂至太守。
<span class="c2">◎侯康曰：○窦臮《述书赋》注曰：叔茂终魏中书令、大司农。</span>
松子濬，字显弘，晋廷尉。◎臣松之以为：钟会名公之子，声誉夙著，弱冠登朝，已历显位，
<span class="c2">宋本“位”作“仕”。</span>
景王为相，
<span class="c2">局本“王”作“正”，误。</span>
何容不悉，而方于定虞松表然后乃蒙接引乎？设使先不相识，但见五字而便知可大用，虽圣人其犹病诸，而况景王哉？</span>
高贵乡公即尊位，赐爵关内侯。

2. <span id="卷二十八·魏书二十八·王毌丘诸葛邓钟传第二十八-钟会-2"></span>
毌丘俭作乱，大将军司马景王东征，会从，典知密事，卫将军司马文王为大军后继。景王薨于许昌，文王总统六军，会谋谟帷幄。时中诏敕尚书傅嘏，
<span class="c1">◎胡三省曰：诏自中出，上意也。是时诏命皆以司马氏之意行之，此诏出于禁中之意，故曰中诏。</span>
以东南新定，权留卫将军屯许昌为内外之援，令嘏率诸军还。会与嘏谋，使嘏表上，辄与卫将军俱发，还到雒水南屯住。于是朝廷拜文王为大将军、辅政；
<span class="c1">◎《晋书·文帝纪》：毌丘俭、文钦之乱，大军东征，帝兼中领军，留镇洛阳。及景帝疾笃，帝自京都省疾，拜卫将军。景帝崩，天子命帝镇许昌，尚书傅嘏帅六军还京师。帝用嘏及钟会策，自帅军而还。至洛阳，进位大将军，加侍中，都督中外诸军，录尚书事，辅政。◎弼按：○傅嘏、钟会之策，诚忠于司马氏，兵权在握，居中扼要，篡夺之事成矣。○又按本志《傅嘏传》：傅嘏与司马文王径还洛阳，文王遂以辅政，钟会由是有自矜色，嘏戒之曰：“子志大其量，而勋业难为也，可不慎哉！”</span>
会迁黄门侍郎，封东武亭侯，
<span class="c1">会父繇初亦封此。</span>
邑三百户。

3. <span id="卷二十八·魏书二十八·王毌丘诸葛邓钟传第二十八-钟会-3"></span>
甘露二年，征诸葛诞为司空，时会丧宁在家，策诞必不从命，驰白文王。文王以事已施行，不复追改。
<span class="c1">◎会时遭所生母丧。其母传曰：“夫人性矜严，明于教训，会虽童稚，勤见规诲。年四岁授《孝经》，七岁诵《论语》，八岁诵《诗》，十岁诵《尚书》，十一诵《易》，十二诵《春秋左氏传》、《国语》，十三诵《周礼》、《礼记》，十四诵成侯《易记》，
<span class="c2">◎此似汉、魏间读书分年课程。◎《世说·言语篇》注：钟繇为《周易训》。◎姚振宗曰：《易记》，疑 “记”为“说”、“训”、“注”等字之讹。</span>
十五使入太学问四方奇文异训。谓会曰：‘学猥则倦，倦则意怠；吾惧汝之意怠，故以渐训汝，今可以独学矣。’雅好书籍，涉历书，特好《易》、《老子》，
<span class="c2">张夫人特好《周易》、《老子》，殆与钟元常同好。</span>
每读《易》孔子说‘鸣鹤在阴’、 ‘劳谦君子’、‘籍用白茅’、‘不出户庭’之义，每使会反覆读之，曰：‘《易》三百余爻，仲尼特说此者，以谦恭慎密，枢机之发，行己至要，荣身所由故也，顺斯术已往，足为君子矣。’正始八年，会为尚书郎，
<span class="c2">时会年二十三岁。</span>
夫人执会手而诲之曰：‘汝弱冠见叙，人情不能不自足，则损在其中矣，勉思其戒！’是时大将军曹爽专朝政，日纵酒沉醉，会兄侍中毓
<span class="c2">冯本“毓”作“统”，误。</span>
宴还，言其事。夫人曰：‘乐则乐矣，然难久也。居上不骄，制节谨度，然后乃无危溢之患。今奢僭若此，非长守富贵之道。’嘉平元年，车驾朝高平陵，
<span class="c2">◎《水经注》：大石山在洛阳南，山阿有魏明帝高平陵。</span>
会为中书郎，从行。相国宣文侯始举兵，
<span class="c2">相国宣文侯，司马懿也。</span>
众人恐惧，而夫人自若。中书令刘放、
<span class="c2">刘放，各本均作“刘表”误，官本已改正。</span>
侍郎卫瓘、夏侯和等家皆怪问：‘夫人一子在危难之中，何能无忧？’答曰：‘大将军奢僭无度，吾常疑其不安。太傅义不危国，必为大将军举耳。吾儿在帝侧，何忧？闻且出兵
<span class="c2">闻且，一作“且闻”。</span>
无他重器，其势必不久战。’果如其言，一时称明。会历机密十余年，颇豫政谋。夫人谓曰：‘昔范氏少子为赵简子设伐邾之计，
<span class="c2">◎监本“赵”作“越”，误。◎《列女传》：范献子之三子游于赵氏。赵简子乘马园中，园中多株，问三子曰：“奈何？”长者曰：“明君不问不为，乱君不问而为。”中者曰：“爱马足则无爱民力，爱民力则无爱马足。”少者曰：“可以三德使民。设令伐株于山将有马为也，已而闲囿示之株。夫山远而囿近，是民说一矣。去险阻之山而伐平林之株，民说二矣。既毕而贱卖民，说三矣。”简子从之，民果大说。少子伐其谋，归以告母。母喟然叹曰：“终灭范氏者必是子也。夫伐功恃劳，鲜能布仁。乘伪行诈，莫而久长。”其后智伯灭范氏。◎弼按：据此，则“邾”当作“株”，作“邾”误。</span>
事从民悦，可谓功矣。然其母以为乘伪作诈，末业鄙事，必不能久。其识本深远，非近人所言，吾常乐其为人。汝居心正，吾知免矣。
<span class="c2">监本“免”作“勉”，古亦通。</span>
但当修所志以辅益时化，不忝先人耳。常言人谁能皆体自然，但力行不倦，抑亦其次。虽接鄙贱，必以言信。取与之间，分画分明。’或问：‘此无乃小乎？’答曰： ‘君子之行，皆积小以致高大，若以小善为无益而弗为，此乃小人之事耳。希通慕大者，吾所不好。’会自幼少，衣不过青绀，亲营家事，自知恭俭。然见得思义，临财必让。会前后赐钱帛数百万计，悉送供公家之用，一无所取。年五十有九，甘露二年二月暴疾薨。比葬，天子有手诏，命大将军高都侯厚加赗赠，
<span class="c2">◎大将军高都侯，司马昭也。◎《晋书·文帝纪》：甘露二年，进封高都公。</span>
丧事无巨细，一皆供给。议者以为公侯有夫人，有世妇，有妻，有妾，所谓外命妇也。依《春秋》成风、定姒之义，
<span class="c2">◎《左传·文公四年》：冬，夫人风氏薨。五年，春王正月，王使荣叔归含，且赗。三月，葬我小君成风。◎杜注：成风，庄公妾，僖公母。风，姓也。成，谥也。天子以夫人礼赗之，明母以子贵也。◎程子曰：自成风以后，妾母称夫人，嫡妾乱矣。◎又曰：天子成妾母为夫人，乱伦之甚。◎《左传·襄公四年》：秋七月，夫人姒氏薨。八月，葬我小君定（似）〈姒〉。◎杜注：姒氏，成公妾，襄公母。姒，杞姓。定，谥也。赴同祔姑，反哭成丧，皆以正夫人。礼，母以子贵。</span>
宜崇典礼，不得总称妾名，于是称成侯命妇。殡葬之事，有取于古制，礼也。”</span>
及诞反，车驾住项，文王至寿春，
<span class="c1">项、寿春，均见《诸葛诞传》。</span>
会复从行。

4. <span id="卷二十八·魏书二十八·王毌丘诸葛邓钟传第二十八-钟会-4"></span>
初，吴大将全琮，孙权之婚亲重臣也，
<span class="c1">◎《吴志·全琮传》：黄龙元年，尚公主。</span>
琮子怿、孙静、从子端、翩、缉等，
<span class="c1">◎宋本、元本、吴本、毛本“缉”作“諿”，疑误。◎胡玉縉曰：《诗·巷伯》“缉缉翩翩”，语非美词，翩、缉未必取义于此。缉，宋、元各本作“諿”恐或不误。《唐书·宰相世系表》有唐諿字衷洁，全氏命意或亦同于唐欤？《广韻》有諿字，训和也。◎赵一清曰：“端”字当在“怿”字下，《吴志·全夫人传》“全怿、全端、全祎、全仪等降魏”，《诸葛诞传》亦作“全怿、全端”，可证。下文“怿兄子辉”，即是全祎。《晋书·文帝纪》亦作“祎”。又《吴志》孙静子侄无名翩、缉者，《晋纪》作孙弥、孙蔓二人，皆静次子瑜之子，故以孙系祖。若其从子，则彼祖父自有名字，何缘称静也？《晋书》为得。◎弼按：○赵说误。此传所言孙静者，谓全琮之孙名静也。从子端、翩、缉者，谓全琮之从子也。赵氏误以“孙静”之“孙”为姓，遂穿鑿不可通。又误以端为琮子，遂谓“端字当在怿字下”，此皆未细阅上下文，遂有此误。○按《吴志·全琮传》：琮尚公主，子怿嗣，救诸葛诞于寿春，出城先降。怿兄子祎、仪、静等亦降魏。○是静为琮孙可证。○又按《晋书·文帝纪》：全怿母，孙权女也，得罪于吴，全端兄子祎及仪奉其母来奔。仪兄静时在寿春，用钟会计，作祎、仪书以谲静，静兄弟五人帅其众来降。○此又可为“孙静”之“孙”非姓之证。钱仪吉亦谓东潜此说大误。○《通鉴》：全怿兄子辉、仪在建业。○胡注：辉、仪，怿兄全绪之二子。辉，一作“祎”。○此与《吴志·全夫人传》合。《通鉴》“全静”作“全靖”，误。《三国志证闻》“全端”作“全湍”，误。</span>
皆将兵来救诞。怿兄子辉、仪留建业，与其家内争讼，携其母，将部曲数十家渡江，自归文王。会建策，密为辉、仪作书，使辉、仪所亲信赍入城告怿等，说吴中怒怿等不能拔寿春，
<span class="c1">◎胡三省曰：言不能拔寿春之众于重围也。</span>
欲尽诛诸将家，故逃来归命。怿等恐惧，遂将所领开东城门出降，皆蒙封宠，
<span class="c1">诏拜怿平东将军，封临湘侯，端等封拜各有差。</span>
城中由是乖离。寿春之破，会谋居多，亲待日隆，时人谓之子房。军还，迁为太仆，固辞不就。以中郎在大将军府管记室事，为腹心之任。
<span class="c1">会固辞太仆而管记室，盖筹画帷幄，参与机要。厥后邓艾被收，自谓洞悉底蕴，无所忌惮，而不料子上之自将兵十万屯长安也。</span>
以讨诸葛诞功，进爵陈侯，屡让不受。诏曰：“会典综军事，参同计策，料敌制胜，有谋谟之勋，而推宠固让，辞指款实，前后累重，志不可夺。夫成功不处，古人所重，其听会所执，以成其美。”迁司隶校尉。虽在外司，时政损益，当世与夺，无不综典。
<span class="c1">宋本“典”作“与”。</span>
嵇康等见诛，皆会谋也。
<span class="c1">嵇康被诛，事详见《王粲传》注。</span>

5. <span id="卷二十八·魏书二十八·王毌丘诸葛邓钟传第二十八-钟会-5"></span>
文王以蜀大将姜维屡扰边陲，料蜀国小民疲，资力单竭，欲大举图蜀。惟会亦以为蜀可取，豫共筹度地形，考论事势。景元三年冬，以会为镇西将军，假节都督关中诸军事。文王敕青、徐、兖、豫、荆、扬诸州，并使作船，又令唐咨作浮海大船，外为将伐吴者。四年秋，乃下诏使邓艾、诸葛绪各统诸军三万余人，艾趣甘松、沓中
<span class="c1">甘松、沓中，均见《邓艾传》。</span>
连缀维，绪趣武街、桥头
<span class="c1">◎《文选》李善注引《魏志》作“趋武街、高楼”。桥头，见《邓艾传》。◎吴熙载曰：武街，今甘肃階州成县。此自西和经成县至文县也。◎洪亮吉曰：武都郡下辩，汉旧县，有武街桥。◎谢鍾英曰：司马昭使诸葛绪出径道，由祁山自武街，即从武街西南走桥头。武街，今成县治。桥头，今文县治。东南跨白水上，是武街与桥头划然两地，无所谓“武街桥”者，洪氏盖误。</span>
绝维归路。会统十余万众，分从斜谷、骆谷入。
<span class="c1">◎《一统志》：斜谷在陕西凤翔府郿县西南。骆谷在西安府盩厔县西南。◎《史记·货殖传》：巴蜀四塞，然栈道千里，唯褒斜绾毂其口。◎宋李（子文）〈文子〉《蜀鉴》：斜谷在郿县南，谷中皆穴山，架木而行。◎《郿县志》：斜谷在县西南三十里，入谷口二百二十里抵凤县界，出连云栈，复百五十里出谷，抵褒城，长四百七十里。◎《寰宇记》：骆谷道，汉魏旧道也，南通蜀汉，近代废塞。唐武德七年复开。东北自鄠县界西南径盩厔县，又西南入骆谷，出谷入洋州兴势县界。◎《地理通释》：骆谷在长安西南二百里，谷长四百二十里。◎《方舆纪要》：傥骆道南口曰傥，在洋县北三十里，北口曰骆，在盩厔县西南百二十里。◎斜谷，见《武纪》建安二十四年，又见《曹真传》。骆谷，见《陈留王纪》景元四年，又见《曹爽传》。</span>
先命牙门将许仪在前治道，会在后行，而桥穿，马足陷，于是斩仪。仪者，许褚之子，有功王室，犹不原贷。
<span class="c1">◎赵一清曰：斯时晋已有代魏之势，曹氏子孙且不足存，何况其功臣苗裔邪？会盖借仪以立威耳。</span>
诸军闻之，莫不震竦。
<span class="c1">毛本“竦”作“悚”。</span>
蜀令诸围皆不得战，退还汉、乐二城守。
<span class="c1">◎《通鉴》：魏明帝太和三年，诸葛亮筑汉城于沔阳，筑乐城于城固。◎胡三省曰：○沔阳、城固二县，皆属汉中郡。○《水经注》：沔水迳白马戍城南，城即阳平关也。“又东迳武侯垒南，诸葛武侯所居也；又东迳沔阳故城南，城南对定军山，又东过南郑县，又东过城固县南。○如此，则汉城在南郑西，乐城在南郑东也。◎谢鍾英曰：汉城，今陕西汉中府沔县东南。乐城，今汉中府城固县。◎汉、乐二城，互见《蜀志·后主传》建兴七年。</span>
魏兴太守刘钦趣子午谷，
<span class="c1">◎《三秦记》：长安正南山名秦岭，谷名子午。◎颜师古曰：子，北方也。午，南方也。言通南北道相当，故谓之子午。今京城直南山有谷通梁汉道，名子午谷。◎《方舆纪要》：子午谷南口在今汉中府洋县东一百六十里，北口在西安府南百里；谷长六百六十里。◎谢鍾英曰：在今镇安、宁陕间。</span>
诸军数道平行，至汉中。蜀监军王含守乐城，护军蒋斌守汉城，兵各五千。会使护军荀恺、前将军李辅各统万人，恺围汉城，
<span class="c1">◎《晋书·文帝纪》：又使部将易恺攻蒋斌于汉城。◎此作“护军荀恺”，未知孰是。</span>
辅围乐城。会径过，西出阳安口，
<span class="c1">◎赵一清曰：阳安口，即阳平关，亦曰阳安关。《水经·沔水注》谓之濜口城，以西带濜水，故名。◎弼按：○《一统志》云：古阳平关即白马城，在沔县界；今阳平关乃古阳安关地，在宁羌州西北一百里，关城东西径二里，南倚鸡公山，北傍嘉陵江。《明统志》以为即古阳平关，误。○案：据此，则赵说亦误。阳平关，见《武纪》建安二十年。◎谢鍾英曰：○《法正传》：鱼复、关头，益州祸福之门。○一名阳安关口，《姜维传》“表请护阳安关口”。又名关城，《钟会传》“使护军胡烈攻破关城”。亦名关，《王平传》“贼若得关，便为深祸”。凡四易名，皆系一地。◎弼按：谢说少误，详见《法正传》。鱼服与关头本两地。</span>
遣人祭诸葛亮之墓。
<span class="c1">◎《一统志》：汉诸葛武侯墓在汉中府沔县南定军山。◎《蜀志》：亮遗命葬定军山。◎弼按：钟会至涪，祭蒋琬之墓，虽云景仰前贤，亦藉收揽人心。</span>
使护军胡烈等行前，攻破关城，
<span class="c1">◎关城即阳安关，见上。◎《晋书·文帝纪》：会直指阳安，护军胡烈攻陷关城。</span>
得库藏积谷。姜维自沓中还，至阴平，合集士众，欲赴关城。未到，闻其已破，退趣白水，
<span class="c1">◎吴熙载曰：此在階州者。◎谢鍾英曰：《水经》：白水出西倾山。○今上源曰祥楚河，经階州文县至昭化，会西汉水。维退趣白水，当在今四川保宁府昭化县西南。</span>
与蜀将张翼、廖化等合守剑阁拒会。
<span class="c1">剑阁，见《邓艾传》。</span>
会移檄蜀将吏士民曰：“往者汉祚衰微，率土分崩，生民之命，几于泯灭。太祖武皇帝神武圣哲，拨乱反正，拯其将坠，造我区夏。高祖文皇帝应天顺民，受命践阼。烈祖明皇帝奕世重光，恢拓洪业。然江山之外，异政殊俗，率土齐民未蒙王化，此三祖所以顾怀遗恨也。
<span class="c1">《文选》“皇化”作“王化”，“遗恨”作“遗志”，宋本“皇”作“王”。</span>
今主上圣德钦明，绍隆前绪，宰辅忠肃明允，劬劳王室，
<span class="c1">◎李善曰：文帝为魏高祖，明帝为魏烈祖。主上，陈留王奂也。宰辅，司马文王也。</span>
布政垂惠而万邦协和，施德百蛮而肃慎致贡。
<span class="c1">◎张铣曰：肃慎，国名。致贡，谓贡楛矢、石砮也。</span>
悼彼巴蜀，独为匪民，愍此百姓，劳役未已。是以命授六师，龚行天罚，征西、雍州、镇西诸军，五道并进。
<span class="c1">◎吕廷济曰：征西将军邓艾出甘松、沓中二道，雍州刺史诸葛绪出高楼、武街二道，镇西将军钟会出骆谷二道，合成五道也。◎弼按：邓艾、诸葛绪统三万余众，艾趣甘松、沓中为一道，诸葛绪趣武街、桥头为一道；钟会统十余万众，分从斜谷、骆谷入，为二道；魏兴太守刘（兴）〈钦〉趣子午谷为一道，合为五道也。盖经甘松、沓中者，本为一道之兵，不得分为二道；经武街、桥头者亦然。吕说误。</span>
古之行军，以仁为本，以义治之；王者之师，有征无战；故虞舜舞干戚而服有苗，周武有散财、发廪、表闾之义。今镇西奉辞衔命，摄统戎重，
<span class="c1">《文选》“重”作 “车”。</span>
庶弘文告之训，以济元元之命，
<span class="c1">毛本“命”作“美”，误。</span>
非欲穷武极战，以快一朝之政，
<span class="c1">《文选》“政”作“志”。</span>
故略陈安危之要，其敬听话言。

6. <span id="卷二十八·魏书二十八·王毌丘诸葛邓钟传第二十八-钟会-6"></span>
“益州先主
<span class="c1">◎林国赞曰：钟会檄蜀时必不称先主，此陈承祚追改。</span>
以命世英才，兴兵朔野，
<span class="c1">《文选》“朔”作“新”，误。</span>
困踬冀、徐之郊，制命绍、布之手，
<span class="c1">冯本“绍”作 “维”，误。</span>
太祖拯而济之，与隆大好。
<span class="c1">《文选》“与”作“兴”。</span>
中更背违，弃同即异，诸葛孔明仍规秦川，
<span class="c1">◎胡三省曰：关中之地沃野千里，秦之故国，谓之秦川。◎又曰：秦地四塞以为固，渭水贯其中，渭川左右沃壤千里，世谓之秦川。</span>
姜伯约屡出陇右，
<span class="c1">姜维字伯约。</span>
劳动我边境，侵扰我氐、羌，方国家多故，未遑修九伐之征也。
<span class="c1">◎《周礼》：以九伐之法正邦国。</span>
今边境乂清，方内无事，畜力待时，并兵一向，
<span class="c1">◎《孙子兵法》曰：并敌一向，千里杀将。</span>
而巴蜀一州之众，分张守备，难以御天下之师。段谷、侯和沮伤之气，
<span class="c1">毛本“侯”作“候”误。段谷、侯和，俱见《邓艾传》。</span>
难以敌堂堂之阵。比年以来，曾无宁岁，征夫勤瘁，难以当子来之民。此昔诸贤所亲见也。蜀相壮见禽于秦，
<span class="c1">◎宋本“壮”作“牡”。《文选》“蜀相壮”作“蜀侯”。◎潘眉曰：○牡，当作“壮”。《史记·秦本纪》有蜀相壮。○徐广曰：一作“状”。◎严可均曰：《史记索隐》言“蜀王开”，此作“相牡”者，《战国策》“使陈庄相蜀”，“牡”与“庄”形近，疑陈庄相蜀，遂据蜀，后见禽于秦也。《史记》及《华阳国志》皆不言，未知其审。◎梁章钜曰：○《史记·秦本纪》：相壮杀蜀侯来降。○姜皋曰：《秦策》云“起兵伐蜀，十月取之，遂定蜀。蜀主更号为侯，而使陈庄相蜀”，是庄之相，秦所使；而蜀侯更号，未尝见禽也。○《华阳国志》：陈壮反，杀蜀侯通国，秦遣甘茂、张仪、司马错伐蜀，诛壮。○是壮未尝来，蜀侯且先见杀也。“壮”、“庄”古通，而皆与《史记》异。</span>
公孙述授首于汉，九州之险，是非一姓。此皆诸贤所备闻也。明者见危于无形，智者窥祸于未萌，
<span class="c1">宋本“窥”作“规”，《文选》“窥祸”作“规福”。</span>
是以微子去商，长为周宾，陈平背项，立功于汉。岂晏安酖毒，
<span class="c1">《文选》“酖”作“鸩”。</span>
怀禄而不变哉？今国朝隆天覆之恩，宰辅弘宽恕之德，先惠后诛，好生恶杀。往者吴将孙壹举众内附，位为上司，宠秩殊异。
<span class="c1">孙壹为江夏太守，降魏，魏以壹为车骑将军，讨吴侯。</span>
文钦、唐咨为国大害，叛主仇贼，还为戎首。咨困逼禽获，钦二子还降，皆将军、封侯；咨与闻国事。
<span class="c1">《文选》“与”作“豫”。文钦、唐咨，见《诸葛诞传》。</span>
壹等穷踧归命，犹加盛宠，
<span class="c1">《文选》“盛”作“上”。</span>
况巴蜀贤知见机而作者哉！诚能深鉴成败，邈然高蹈，投迹微子之踪，错身陈平之轨，
<span class="c1">“错”与“措”同。</span>
则福同古人，庆流来裔，百姓士民，安堵旧业，
<span class="c1">《文选》“旧”作“乐”。</span>
农不易亩，市不回肆，
<span class="c1">◎《吕氏春秋》曰：桀为无道，汤立为天子，夏民大悦，农不去畴，商不变肆。</span>
去累卵之危，就永安之福，
<span class="c1">《文选》“福”作“计”。</span>
岂不美与！若偷安旦夕，迷而不反，大兵一发，
<span class="c1">《文选》“发”作“放”。</span>
玉石皆碎，虽欲悔之，亦无及已。其详择利害，自求多福，各具宣布，咸使闻知。”

7. <span id="卷二十八·魏书二十八·王毌丘诸葛邓钟传第二十八-钟会-7"></span>
邓艾追姜维到阴平，简选精锐，欲从汉德阳入江由左儋道诣绵竹，
<span class="c1">◎汉德阳、江由、绵竹、左担道，俱见《邓艾传》。◎《方舆纪要·七十三》：晋移德阳而南，因谓之曰汉德阳。◎潘眉曰：○“阳”下当有“亭”字。○《邓艾传》：经汉德阳亭趣涪。◎赵一清曰：汉德阳即汉德阳亭也。◎详《蜀志·张裔传》。◎《方舆纪要》卷七十三：龙安府江油县，汉为（阴平）〈刚氐〉道，蜀汉置江油戍。左担山在府东百八十里，邓艾伐蜀路经江油，因山高江险，修凿栈阁以通担负，今七里阁是也。</span>
趣成都，与诸葛绪共行。绪以本受节度邀姜维，西行非本诏，遂进军前向白水，
<span class="c1">白水见前。</span>
与会合。会遣将军田章等从剑阁西，径出江由。未至百里，章先破蜀伏兵三校，艾使章先登。
<span class="c1">官本“登”作“发”。</span>
遂长驱而前。会与绪军向剑阁，
<span class="c1">◎吴本、毛本“绪”作“诸”。◎何焯曰：如此，则会亦预有其功，但使瞻等不败，艾行危地，必致饥疲，维拒剑阁，会莫能前，迄于无功耳。</span>
会欲专军势，密白绪畏懦不进，槛车征还。军悉属会，
<span class="c1">◎按《百官名》：绪入晋为太常崇礼卫尉。子冲，廷尉。◎荀绰《兖州记》曰：冲子佺，
<span class="c2">宋本“佺”作“诠”，下同；官本作“铨”。</span>
字德林，玫字仁林，并知名显达。佺，兖州刺史。玫，侍中御史中丞。
<span class="c2">◎《晋书·后妃传·诸葛夫人传》：诸葛夫人名婉。父冲，字茂长，廷尉卿。婉以泰始九年春入宫。兄铨，字德林，散骑常侍。铨弟玫，字仁林，侍中御史中丞。玫妇弟周穆，清河王覃之舅也。永嘉初，穆与玫劝东海王越废怀帝立覃，越怒，遂斩玫及穆。</span>
</span>
进攻剑阁，不克，引退，
<span class="c1">◎《蜀志·姜维传》：姜维、廖化、张翼、董厥合，皆还保剑阁以拒会，列营守险。会不能克，粮运县远，将议还归。</span>
蜀军保险拒守。艾遂至绵竹，大战，斩诸葛瞻。维等闻瞻已破，率其众东入于巴。
<span class="c1">◎胡三省曰：巴，即巴中也。◎吴熙载曰：巴，疑巴西。巴西，今四川保宁府阆中县。◎弼按：“东”字疑“南”字之误。巴西郡在剑阁之南，《蜀志·姜维传》“于是引军由广汉郪道以审虚实”，为维向西南退兵之证；下文“从涪南出冲其腹”，又云“西塞成都之路”，为会向西南进兵之证。</span>
会乃进军至涪，遣胡烈、田续、庞会等追维。艾进军向成都，刘禅诣艾降，遣使敕维等令降于会。维至广汉郪县，
<span class="c1">◎郪县故城，在今四川潼川府三台县南。◎胡三省曰：○郪县属广汉郡。○刘昫曰：梓州飞乌县，汉郪县地，隋取飞乌山以名县。○师古曰：郪，音妻，又音干私翻。◎赵一清曰：○《寰宇记》卷八十二：汉郪道县城在梓州郪县西。○《方舆纪要》卷七十一：中江县在潼川州西百二十里，汉郪县地，属广汉郡，三国汉析置伍城县。○《华阳国志》：汉时立仓于此，发五万人，尉部主之。</span>
令兵悉放器仗，送节传于胡烈，便从东道诣会降。会上言曰：“贼姜维、张翼、廖化、董厥等逃死遁走，欲趣成都。臣辄遣司马夏侯咸、护军胡烈等，经从剑阁，
<span class="c1">宋本“经”作“径”。</span>
出新都大渡截其前，
<span class="c1">◎《郡国志》：益州广汉郡新都。◎《方舆纪要》：故城，今成都府新都县东二里。◎赵一清曰：○《方舆纪要·六十六》：大渡河出雅州西北生羌界，一名沬水。○《水经注》：南安县有濛水，即大渡河。○《通释》云：大渡河，一名羊山江，“羊”一作“阳”。流经嘉定州城东南，入大江。◎谢鍾英曰：时姜维已至郪县，会恐维西向成都，故遣兵截新都。大渡疑即新都东中江渡处，非大渡河也。◎马与龙曰：当即《王忳传》之大度亭。◎弼按：○赵说误。○《后汉书·独行传》：王忳，广汉新都人，县署大度亭长。◎沈钦韩云：○《方舆胜览》：大度亭，今金堂县，属成都府。</span>
参军爰、
<span class="c1">◎钱大昭曰：爰疑即爰劭之子倩。倩字君幼，见荀绰《冀州记》。◎赵一清曰：爰  乃殄虏护军爰劭之子，见《邓艾传》注引荀绰《冀州记》。</span>
将军句安等蹑其后，参军皇甫闿、将军王买等从涪南出冲其腹，臣据涪县为东西势援。维等所统步骑四五万人，擐甲厉兵，塞川填谷，数百里中首尾相继，凭恃其众，方轨而西。臣敕咸、闿等令分兵据势，广张罗罔，南杜走吴之道，西塞成都之路，北绝越逸之径，四面云集，首尾并进，蹊路断绝，走伏无地。臣又手书申喻，开示生路，
<span class="c1">◎此皆事后铺张入告之辞。◎《蜀志·姜维传》：会与维书，维不答。</span>
群寇困逼，知命穷数尽，解甲投戈，面缚委质，
<span class="c1">姜维未被后主敕令，未必遽降；蜀将士咸怒，拔刀斫石，岂甘心投戈放甲者？益征士季奏报之夸。</span>
印绶万数，资器山积。昔舜舞干戚，有苗自服；牧野之师，商旅倒戈：有征无战，帝王之盛业。全国为上，破国次之；全军为上，破军次之，用兵之令典。陛下圣德，侔踪前代，翼辅忠明，齐轨公旦，仁育群生，义征不譓，
<span class="c1">◎《汉书·司马相如传》：陛下仁育群生，义征不譓。◎文颖曰：譓，顺也。◎王先谦曰：○《史记》“譓”作“憓”。○《释言》：惠，顺也。○《说文》无“譓”、“憓”字。</span>
殊俗向化，无思不服，
<span class="c1">◎《诗·大雅·文王有声之章》：自西自东，自南自北，无思不服。◎郑《笺》云：自四方来观者，皆感化其德，心无不归服者。</span>
师不踰时，兵无血刃，万里同风，九州共贯。臣辄奉宣诏命，导扬恩化，复其社稷，安其闾伍，舍其赋调，弛其征役，训之德礼以移其风，示之轨仪以易其俗，百姓欣欣，人怀逸豫，后来其苏，
<span class="c1">◎《尚书·仲虺之诰》曰：徯予后，后来其苏。◎《孔传》曰：汤所往之民皆喜曰：“待我君来，其可苏息。”</span>
义无以过。”会于是禁检士众不得钞略，虚己诱纳，以接蜀之群司，与维情好欢甚。
<span class="c1">◎《汉晋春秋》曰：会阴怀异图，维见而知其心，谓可构成扰乱，以图克复，乃诡说会，由是情好欢甚。◎详见《姜维传》注。</span>
<span class="c1">◎《世语》曰：夏侯霸奔蜀，蜀朝问：“司马公如何德？”霸曰：“自当作家门。”“京师俊士？”
<span class="c2">“京师”上当有“问”字。</span>
曰：“有钟士季，其人管朝政，吴、蜀之忧也。”◎《汉晋春秋》曰：初，夏侯霸降蜀，姜维问之曰：“司马懿既得彼政，当复有征伐之志不？”霸曰：“彼方营立家门，未遑外事。有钟士季者，其人虽少，终为吴、蜀之忧，然非非常之人亦不能用也。”后十五年而会果灭蜀。◎按：习凿齿此言，非出他书，故采用《世语》而附益也。</span>
十二月诏曰： “会所向摧弊，前无强敌，缄制众城，罔罗迸逸。蜀之豪帅，面缚归命，谋无遗策，举无废功。凡所降诛，动以万计，全胜独克，有征无战。拓平西夏，方隅清晏。其以会为司徒，进封县侯，增邑万户。封子二人亭侯，邑各千户。”

8. <span id="卷二十八·魏书二十八·王毌丘诸葛邓钟传第二十八-钟会-8"></span>
会内有异志，因邓艾承制专事，密白艾有反状，
<span class="c1">◎《晋书·荀勗传》：钟会谋反，审问未至，而外人先告之。帝待会素厚，未之信也。勗曰：“会虽受恩，然其性未可许以见得思义，不可不速为之备。”帝即出镇长安。主簿郭奕、参军王深以勗是会从甥，少长舅氏，劝帝斥出之。帝不纳，而使勗陪乘，待之如初。先是，勗启“伐蜀，宜以卫瓘为监军”，及蜀中乱，赖瓘以济。</span>
<span class="c1">◎《世语》曰：会善效人书，于剑阁要艾章表白事，
<span class="c2">◎胡三省曰：要，一遥翻。章表上之魏朝，白事白之晋公。</span>
皆易其言，
<span class="c2">《世说》注作“皆约其言”。</span>
令辞指悖傲，多自矜伐。又毁文王报书，手作以疑之也。
<span class="c2">◎胡三省曰：既以怒昭，又以疑艾。◎《世语·巧艺篇》：钟会是荀济北从舅，二人情好不协。荀有宝剑，可值百万，常在母钟夫人许。会善书，学荀手迹，作书与母取剑，仍窃去不还。荀勗知是钟而无由得也，思所以报之。后钟兄弟以千万起一宅，始成，甚精丽，未得移住。荀极善画，乃潜往画钟门堂作太傅形象，衣冠状貌如平生。二钟入门，便大感恸，宅遂空虚。</span>
</span>
于是诏书槛车征艾。司马文王惧艾或不从命，敕会并进军成都，监军卫瓘在会前行，以文王手笔令宣喻艾军，艾军皆释仗，遂收艾入槛车。
<span class="c1">瓘收艾，事见《艾传》注。</span>
会所惮惟艾，艾既禽而会寻至，独统大众，威震西土。自谓功名盖世，不可复为人下，加猛将锐卒皆在己手，遂谋反。欲使姜维等皆将蜀兵出斜谷，会自将大众随其后。既至长安，令骑士从陆道，步兵从水道顺流浮渭入河，以为五日可到孟津，与骑会洛阳，
<span class="c1">《通鉴》“骑”下有“兵”字。</span>
一旦天下可定也。
<span class="c1">◎胡三省曰：谈何容易。</span>
会得文王书云：“恐邓艾或不就征，今遣中护军贾充将步骑万人径入斜谷，屯乐城，
<span class="c1">◎乐城见前。◎胡三省曰：诸葛亮所筑成固之乐城也。</span>
吾自将十万屯长安，相见在近。”会得书，惊呼所亲语之曰：“但取邓艾，相国知我能独办之；
<span class="c1">毛本“办”作“辩”，误。</span>
今来大重，必觉我异矣，
<span class="c1">◎胡三省曰：谓昭知会之足以办取艾之事。大，读曰“太”。异，变也。◎或曰：会已破胆矣，故心手俱乱，先发制人如此。</span>
更当速发。事成，可得天下；不成，退保蜀、汉，
<span class="c1">◎胡三省曰：蜀、汉，谓汉蜀郡、汉中郡之地。</span>
不失作刘备也。我自淮南以来，画无遣策，
<span class="c1">谓毌丘俭、诸葛诞之役。</span>
四海所共知也。我欲持此安归乎！
<span class="c1">此即姜伯约之言也。维诡说会曰：“闻君自淮南已来，算无遗策。今复定蜀，民高其功，主畏其谋，欲以此安归乎？”</span>
会以五年正月十五日至，
<span class="c1">景元五年至成都也。</span>
其明日，悉请护军、郡守、牙门骑督以上
<span class="c1">◎胡三省曰：此皆从会军在成都者。</span>
及蜀之故官，为太后发丧于蜀朝堂。
<span class="c1">◎胡三省曰：明元郭太后去年殂。蜀都成都有朝堂。</span>
矫太后遗诏，使会起兵废文王，
<span class="c1">◎《姜维传》：会既构邓艾，因将维等诣成都，自称益州牧以叛。</span>
皆班示坐上人，使下议讫，书版署置，更使所亲信代领诸军。所请群官，悉闭著益州诸曹屋中，城门宫门皆闭，严兵围守。会帐下督丘建
<span class="c1">◎胡三省曰：○《风俗通》：丘，鲁丘明之后。○又云：齐太公封于营丘，支孙以地为氏。</span>
本属胡烈，烈荐之文王，会请以自随，任爱之。建愍烈独坐，启会，使听内一亲兵出取饮食，诸牙门随例各内一人。烈绐语亲兵及疏与其子曰：
<span class="c1">烈子名渊，详见下。</span>
“丘建密说消息，会已作大坑，白棓
<span class="c1">棓，与“棒”同。</span>
数千，欲悉呼外兵入，人赐白，
<span class="c1">，苦洽反。
<span class="c2">◎毛本“ ”作“幍”。◎胡三省曰：幍，魏武帝所制，状如弁，缺四角。</span>
</span>
拜为散将，
<span class="c1">监本、官本“将”作“骑”。</span>
以次棓杀坑中。”
<span class="c1">《通鉴》“坑”上有“内”字。</span>
诸牙门亲兵亦咸说此语，一夜传相告，皆遍。或谓会：“可尽杀牙门骑督以上。”会犹豫未决。十八日日中，
<span class="c1">会于十六日闭围群官，与卫瓘谋议，经宿不眠，故迟至十八日而诸军鼓譟攻会也。</span>
烈军兵与烈儿雷鼓出门，
<span class="c1">◎钱大昭曰：烈儿名渊，字世元，胡遵之孙。《晋书》称其字，避唐高祖讳，此不知何以称为烈儿。</span>
诸军兵不期皆鼓噪出，曾无督促之者，而争先赴城。时方给与姜维铠仗，
<span class="c1">◎《通鉴》作“铠杖”。◎胡注：杖，与“仗”同。</span>
白外有匈匈声，
<span class="c1">◎毛晃曰：匈匈，喧扰之声。</span>
似失火，有顷，白兵走向城。会惊，谓维曰：“兵来似欲作恶，当云何？”维曰：“但当击之耳。”会遣兵悉杀所闭诸牙门、郡守，内人共举机以柱门，
<span class="c1">◎监本“机”作“機”误。何焯校改“柱”作“拄”。◎胡三省曰：内人，谓会所闭在屋内者。机，举绮翻，机案也。</span>
兵斫门，不能破。斯须，门外倚梯登城，
<span class="c1">◎《通鉴》“门外”作“城外”。◎胡注：斯，此也。须，待也。言其间无多时于此可待也。</span>
或烧城屋，蚁附乱进，矢下如雨，牙门、郡守各缘屋出，与其卒兵相得。
<span class="c1">《通鉴》“卒兵”作“军士”。</span>
姜维率会左右战，手杀五六人，众既格斩维，争赴杀会。
<span class="c1">《通鉴》“赴”作“前”。</span>
会时年四十，将士死者数百人。
<span class="c1">◎《通鉴考异》曰：○《卫瓘传》曰：会留瓘谋议，乃书版云“欲杀胡烈等”，举以示瓘，不许，因相疑贰。瓘如厕，见胡烈故给使，使宣语三军，言会反。会逼瓘定议，经宿不眠，各横刀膝上。在外诸军已潜欲攻会。瓘既不出，未敢先发。会使瓘慰劳诸军。瓘便下殿。会悔遣之，使呼瓘。瓘辞眩疾动，诈仆地。比出阁，数十信追之。瓘至外廨，服盐汤，大吐。会遣所亲人及医视之，皆言不起，会由是无所惮。及暮，门闭，瓘作檄宣告诸军。并已唱义，陵旦共攻会，杀之。○常璩《华阳国志》曰：会命诸将发丧，因欲诛之。诸将半入，而南安太守胡烈等知其谋，烧成都东门以袭杀会及维。○今从《魏志》。</span>
<span class="c1">◎《晋诸公赞》曰：胡烈儿名渊，字世元，遵之孙也。遵，安定人，
<span class="c2">安定临泾人。</span>
以才兼文武，累居藩镇，至车骑将军。
<span class="c2">◎赵一清曰：○《晋书·胡奋传》亦云“魏车骑将军、阴密侯遵”。○一清案：《三少帝纪》遵由征东大将军迁卫将军，甘露元年七月薨。车骑岂赠官邪？时车骑将军在卫将军、四征、四镇之上。◎弼按：胡遵，见《明纪》青龙元年。</span>
子奋，字玄威，亦历方任。女为晋武帝贵人，有宠。太康中，以奋为尚书仆射，加镇军大将军、开府。
<span class="c2">◎《晋书·奋传》：时杨骏以后父骄傲自得，奋谓骏曰： “卿恃女更益豪邪？历观前代，与天家婚，未有不灭门者，但早晚事耳。观卿举措，適所以速祸。”骏曰：“卿女不在天家乎？”奋曰：“我女与卿女作婢耳，何能损益！”时人皆为之惧，骏虽衔之而不能害。后卒于官，赠车骑将军，谥曰壮。</span>
弟广，字宣祖，少府。次烈，字玄武，
<span class="c2">《晋书》作“字武玄”，误。烈兄字玄威，弟字玄嶷，以作玄武为是。</span>
秦州刺史。
<span class="c2">◎元本、监本“秦”作“泰”，误。◎《晋书·奋传》：烈为秦州刺史，及凉州叛，烈屯于万斛堆，为虏所困，无援，遇害。◎《御览·四百六十五》引《襄阳耆旧传》曰：襄阳太守胡烈有惠化，百姓歌曰：“美哉明后，雋哲惟嶷。陶广乾坤，周孔是则。文武播畅，威振遐域。”</span>
次岐，宇玄嶷，并州刺史。广子喜，凉州刺史。渊小字鹞鸱，时年十八，既杀会救父，名震远近。后赵王伦篡位，三王兴义，
<span class="c2">毛本“王”作“主”，误。</span>
伦使渊与张泓将兵御齐王，屡破齐军。会成都战克，
<span class="c2">◎何焯曰：“成都”下当有“王”字。</span>
渊乃归降伏法。</span>

9. <span id="卷二十八·魏书二十八·王毌丘诸葛邓钟传第二十八-钟会-9"></span>
初，艾为太尉，会为司徒，皆持节、都督诸军如故，咸未受命而毙。会兄毓，以四年冬薨，会竟未知问。会兄子邕，随会与俱死，会所养兄子毅及峻、辿
<span class="c1">敕连反。</span>
等下狱，
<span class="c1">宋本“峻”作“逡”，下仍作“峻”。</span>
当伏诛。司马文王表天子下诏曰：“峻等祖父繇，三祖之世，极位台司，佐命立勋，飨食庙庭。父毓，历职内外，幹事有绩。昔楚思子文之治，不灭鬬氏之祀。
<span class="c1">◎《左传·宣公四年》：楚王思子文之治楚国也，曰：“子文无后，何以劝善？”使其孙箴尹克黄复其所，改命曰生。</span>
晋录成宣之忠，用存赵氏之后。
<span class="c1">◎《左传·成公八年》：韩厥言于晋侯曰：“成季之勋，宣孟之忠，而无后，为善者其惧矣。”乃立赵武而反其田焉。◎杜注：成季，赵衰也。宣孟，赵盾也。</span>
以会、邕之罪，而绝繇、毓之类，吾有愍然！峻、辿兄弟特原，有官爵者如故。惟毅及邕息伏法。”或曰，毓曾密启司马文王，言会挟术难保，不可专任，故宥峻等云。
<span class="c1">◎《晋书·列女传》：王浑妻钟氏，魏太傅繇曾孙。父徽，黄门郎。◎赵一清曰：徽，不知谁之子。</span>
<span class="c1">◎《汉晋春秋》曰：文王嘉其忠亮，笑答毓曰：“若如卿言，必不以及宗矣。”</span>

10. <span id="卷二十八·魏书二十八·王毌丘诸葛邓钟传第二十八-钟会-10"></span>
初，文王欲遣会伐蜀，西曹属邵悌求见曰：
<span class="c1">汉丞相有东、西曹掾属。</span>
“今遣钟会率十余万众伐蜀，愚谓会单身无重任，
<span class="c1">◎《通鉴》作“单身无任”。◎胡注：魏制，凡遣将帅，皆留其家以为质任。会单身无子弟，故曰“单身无任”。</span>
不若使余人行。”文王笑曰：“我宁当复不知此耶？蜀为天下作患，使民不得安息，我今伐之如指掌耳，
<span class="c1">◎胡三省曰：指掌，言易也。</span>
而众人皆言蜀不可伐。夫人心豫怯则智勇并竭，智勇并竭而强使之，適为敌禽耳。惟钟会与人意同，今遣会伐蜀，必可灭蜀。
<span class="c1">《通鉴》作“蜀必可灭”。</span>
灭蜀之后，就如卿所虑，当何所能一辨耶？
<span class="c1">◎《通鉴》作“何忧其不能办邪”。◎胡注：言会若为乱，自能办之也。</span>
凡败军之将不可以语勇，亡国之大夫不可与图存，心胆以破故也。若蜀以破，
<span class="c1">“心胆以破”、“若蜀以破”，两“以”字官本俱作“已”。</span>
遗民震恐，不足与图事；中国将士各自思归，不肯与同也。
<span class="c1">◎何焯曰：将士思归，此即其妇翁策淮南事，比例得之。人但有智识而稍更事，便不可当也。◎弼按：司马昭为王肃之婿。司马师征毌丘俭时，问计于肃，肃曰：“淮南将士父母妻子皆在（州内）〈内州〉，但急往御卫，使不得前，必有土崩之势。”</span>
若作恶，
<span class="c1">◎胡三省曰：言作乱耳。</span>
祗自灭族耳。卿不须忧此，慎莫使人闻也。”
<span class="c1">◎李安溪曰：观昭此席言语，真奸雄也。</span>
及会白邓艾不轨，文王将西，悌复曰：“钟会所统，五六倍于邓艾，但可敕会取艾，不足自行。”
<span class="c1">《通鉴》“足”作“须”。</span>
文王曰：“卿忘前时所言邪，而更云可不须行乎？虽尔，此言不可宣也。我要自当以信义待人，
<span class="c1">冯本“意”作“义”。</span>
但人不当负我，我岂可先人生心哉！
<span class="c1">然则何以负曹氏？</span>
近日贾护军问我，
<span class="c1">贾护军，贾充也，时为中护军。</span>
言：‘颇疑钟会不？’
<span class="c1">◎胡三省曰：不，读曰“否”。</span>
我答言：‘如今遣卿行，宁可复疑卿邪？’贾亦无以易我语也。我到长安，则自了矣。”
<span class="c1">◎胡三省曰：了，办也，决也。</span>
军至长安，会果已死，咸如所策。
<span class="c1">◎《御览·三百四十五》引王隐《晋书》云：卫瓘监军，护军钟会素与瓘至厚，坐则同床，行则同舆。会书板上，欲杀胡烈等，示瓘，瓘言不可。会自削弃，反问瓘何许闻消息，相疑益露。瓘厕上见烈故给使，令出语三军。会逼瓘不能议定，经宿不眠，各横刀膝上。◎又《四百二十四》引干宝《晋纪》曰：钟会、邓艾将伐蜀，与刘（实）〈寔〉别。有客问寔曰：“二将其破蜀不？”寔曰：“破蜀必矣，而皆不还。”客问其故，寔曰：治道在于克让。◎《古今刀剑录》曰：钟会克蜀，于成都土中得一刀，文曰太一。会死，入账下王伯昇。伯昇后渡江，刀遂飞入水。</span>
<span class="c1">◎按《咸熙元年百官名》：
<span class="c2">◎沈家本曰：隋、唐志不著录。</span>
邵悌字元伯，阳平人。◎《汉晋春秋》曰：文王闻钟会功曹向雄之收葬会也，召而责之曰：“往者王经之死，卿哭于东市而我不问，
<span class="c2">◎本志卷九《夏侯玄传》注引《世语》云：王经为司隶校尉，辟雄为都官从事。经被诛，雄哭之，感动一市。◎《晋书·雄传》云：雄为主薄，事太守王经，后为司隶钟会辟为都官从事。◎二者未知孰是。</span>
今钟会躬为叛逆而又辄收葬，若复相容，其如王法何！”雄曰：“昔先王掩骼埋胔，仁流朽骨，
<span class="c2">◎《礼记·月令》：孟夏之月，掩骼埋胔。◎郑玄注曰：骨枯曰骼，肉腐曰胔。◎陆德明曰：露骨曰骼，有肉曰胔。</span>
当时岂先卜其功罪而后收葬哉？今王诛既加，于法已备，雄感义收葬，教亦无阙。法立于上，教弘于下，以此训物，雄曰可矣！
<span class="c2">《通鉴》作“不亦可乎”。</span>
何必使雄背死违生，以立于时。殿下雠对枯骨，
<span class="c2">◎监本“殿”作“吾”，误。《通鉴》 “殿下”作“明公”。◎胡三省曰：言会已诛，晋公复以枯骨为讎对，不令收葬。</span>
捐之中野，百岁之后，为臧获所笑，岂仁贤所掩哉？”王悦，与宴谈而遣之。
<span class="c2">◎《晋书·向雄传》：雄，河内山阳人。初仕郡为主薄，太守刘毅尝以非罪笞雄。及吴奋代毅为太守，又以少遣击雄于狱。司隶钟会于狱中辟雄为都官从事。会死，无人殡殓，雄迎丧而葬之。</span>
◎习凿齿曰；向伯茂可谓勇于蹈义也，
<span class="c2">《晋书·雄传》作“字茂伯”，此作”字伯茂“，未详孰是。</span>
哭王经而哀感市人，葬钟会而义动明主，彼皆忠烈奋劲，知死而往，非存生也。况使经、会处世，或身在急难，而有不赴者乎？故寻其奉死之心，可以见事生之情，览其忠贞之节，足以愧背义之士矣。王加礼而遣，可谓明达。</span>

11. <span id="卷二十八·魏书二十八·王毌丘诸葛邓钟传第二十八-钟会-11"></span>
会尝论《易》无互体、
<span class="c1">◎《隋书·经籍志》：《周易尽神论》一卷，魏司空钟会撰。梁有《周易无互体论》三卷，钟会撰，亡。◎《唐经籍志》：《周易》四卷，钟会撰。◎《艺文志》：钟会《周易论》四卷。◎《晋书·荀顗传》：难钟会《易》无互体，见称于世。◎姚振宗曰：《册府元龟》作“玄体”，亦甚有义，似论王辅嗣之《易》也，然多作“互体”，不能定。</span>
才性同异。
<span class="c1">◎《世说·文学篇》：钟会撰《四本论》始毕，甚欲使嵇公一见，置怀中。既定，畏其难怀，不敢出于户外，遥掷便回急走。◎注引《魏志》曰：会论才性同异传于世。四本者，言才性同，才性异，才性离也。尚书傅嘏论同，中书令李丰论异，侍郎钟会论合，屯骑校尉王广论离。◎本志《傅嘏传》：嘏常论才性同巽，钟会集而论之。</span>
及会死后，于会家得书二十篇，名曰《道论》，而实刑名家也，其文似会。
<span class="c1">◎姚振宗曰：《道论》，疑即《刍荛论》五卷。◎《隋书·经籍志》：梁有《刍荛论》五卷，钟会撰，亡。◎《唐经籍志》：《刍荛论》五卷，钟会撰。◎《通志·艺文略·诸子儒术类》：《刍荛语论》五卷。◎姚振宗曰：宋刻全本《意林》有《刍荛论》二卷。◎《释文·叙录》：《老子》钟会注二卷。◎《隋书·经籍志》：《老子道德经》二卷，钟会注。◎姚振宗曰：会父成侯有《易说》，有《老子训》。会为其母传曰“雅好书籍，涉历众书，特好《易》、《老子》”，则会于《易》、《老》固家学业。◎《文心雕龙·檄移篇》：钟会檄蜀，征验甚明，壮笔也。◎《隋书·经籍志》：魏司徒钟会《集》九卷，梁十卷，录一卷。</span>
初，会弱冠与山阳王弼并知名。
<span class="c1">◎《世说》注引《弼别传》云：弼，山阳高平人。</span>
弼好论儒道，辞才逸辩，注《易》及《老子》，为尚书郎，年二十余卒。
<span class="c1">◎《释文叙录》：王弼注《易》上下经六卷，其《系辞》以下不注，相承以韩康伯注续之。◎《隋书·经籍志》：魏尚书郎王弼注《六十四卦》六卷。◎《四库提要》曰：弼之说《易》，源出费直。直《易》今不可见，然荀爽《易》即费氏学，李鼎祚书尚颇载其遗说。大抵究爻位之上下，辨卦德之刚柔，已与弼注略近。但弼全废象数，又变本加厉耳。平心而论，阐明义理，使《易》不杂于术数者，弼深为有功尔。尚虚无，使《易》竟入于老庄者，弼亦不能无过。瑕瑜不掩，是其定评。诸儒偏好偏恶，皆门户之见，不足据也。◎又曰：《易》本卜筮之书，末派寖流与谶纬，王弼乘其极敝而攻之，遂能排击汉儒，自标新学。◎《隋书·经籍志》：《论语释疑》三卷，王弼撰。◎余萧客《古经解钩沈》曰：《释文》引王弼《论语音》。◎马国翰辑本序曰：王弼《释疑》，今间见于《释文》、《正义》，兹更从皇侃《义疏》采辑，共得四十节，合为一卷。◎《释文·叙录》：弼又注《老子》。◎又曰：其后谈论者莫不宗尚玄言，唯王辅嗣妙得虚无之旨。◎又曰：《老子》王弼注二卷。◎《隋书·经籍志》：《老子道德经》二卷，王弼注。◎《唐经籍志》：《玄言新记道德》二卷，王弼注。◎《艺文志》：王弼注《新记玄言道德》二卷。◎《宋艺文志》：王弼《老子》注二卷。◎明白云霽《道藏目录》曰：《道德真经》四卷，山阳王弼注，言阴阳道德。◎《四库简明目录》曰：《老子》注二卷，魏王弼撰。弼以《老》、《庄》说《易》，论者互有异同。至于解《老》，则用其所长，故是注词义简远，妙得微契。《老子》注本，此为最古。◎《释文·叙录》：弼又作《老子指略》一卷。◎《唐书·经籍志》：《老子指例略》二卷，不著撰人。◎《艺文志》：王弼《老子指例略》二卷。◎《宋艺文志》：王弼《道德略归》一卷。◎《隋志》：梁又有《王弼集》五卷，录一卷，亡。</span>
<span class="c1">◎弼字辅嗣。◎何劭为其传曰：
<span class="c2">何邵，见《何夔传》注，又见《荀彧传》注。邵为荀粲作传。</span>
弼幼而察慧，年十余，好《老氏》，通辩能言。父业，为尚书郎。时裴徽为吏部郎，
<span class="c2">◎《永嘉流人名》曰：徽字文季，河东闻喜人，太常潜少帝也。仕至冀州刺史。</span>
弼未弱冠，往造焉。徽一见而异之，问弼曰：“夫无者诚万物之所资也，然圣人莫肯致言，而老子申之无已者何？”弼曰：“圣人体无，
<span class="c2">宋本“无”作“無”，下同。</span>
无又不可以训，故不说也。老子是有者也，故恒言无所不足。”
<span class="c2">◎《世说·文学篇》云：弼曰：“圣人体无，无又不可以训，故言必及有。《老》、《庄》未免于有，恒训其所不足。”</span>
寻亦为傅嘏所知。于时何晏为吏部尚书，甚奇弼，叹之曰：“仲尼称后生可畏，若斯人者，可与言天人之际乎！”
<span class="c2">◎《世说·文学篇》：何晏为吏部尚书，有位望。时谈客盈坐，王弼未弱冠，往见之。晏闻弼名，因条向者胜理弼曰：“此理仆以为极，可得复难不？”弼便作难，一坐任便以为屈。于是弼自以为客主数番，皆一坐所不及。◎又云：何平叔注《老子》始成，诣王辅嗣，见王注精奇，乃神伏曰：“若斯人可与论天人之际矣！”因以所注为《道德二论》。◎又云：何晏注《老子》始成，见王弼自说注《老子》旨，何意多所短，不复得作声，但应诺诺，遂不复注，因作《道德论》。</span>
正始中，黄门侍郎累缺。晏既用贾充、裴秀、朱整，又议用弼。时丁谧与晏争衡，致高邑王黎于曹爽，爽用黎。于是以弼补台郎。初除，觐爽，请间，爽为屏左右，而弼与论道，移时无所他及，爽以此嗤之。时爽专朝政，党与共相进用，弼通儁不治名高。寻黎无几时病亡，爽用王沈代黎，弼遂不得在门下，晏为之叹恨。弼在台既浅，事功亦雅非所长，益不留意焉。淮南人刘陶
<span class="c2">陶为刘晔少子，详见《晔传》及注。</span>
善论纵横，为当时所推。每与弼语，常屈弼。弼天才卓出，当其所得，莫能夺也。性和理，乐游宴，解音律，善投壶。其论道附会文辞，
<span class="c2">宋本、冯本、吴本、毛本“附”作“赋”。</span>
不如何晏，自然有所拔得，多晏也，
<span class="c2">◎《世说·文学篇》注引《魏氏春秋》曰：弼论道约美不如晏，自然出拔过之。</span>
颇以所长笑人，故时为士君子所疾。弼与钟会善，会论议以校练为家，然每服弼之高致。何晏以为圣人无喜怒哀乐，其论甚精，钟会等述之。弼与不同，以为圣人茂于人者神明也，同于人者五情也，神明茂故能体冲和以通无，五情同故不能无哀乐以应物，然则圣人之情，应物而无累于物者也。今以其无累，便谓不复应物，失之多矣。弼注《易》，颍川人荀融难弼《大衍义》。弼答其意，白书以戏之曰：“夫明足以寻极幽微，而不能去自然之性。颜子之量，孔父之所预在，然遇之不能无乐，丧之不能无哀。又常狭斯人，以为未能以情从理者也，而今乃知自然之不可革。是足下之量，
<span class="c2">宋本无“是”字。</span>
虽已定乎胸怀之内，然而隔踰旬朔，何其相思之多乎？故知尼父之于颜子，可以无大过矣。”弼注《老子》，为之指略，致有理统。著《道略论》，
<span class="c2">宋本“注”作“著”。</span>
注《易》，往往有高丽言。
<span class="c2">◎《隋书·经籍志》：梁有《老子杂论》一卷，何、王等注，亡。◎《晋书·王衍传》：正始中，何晏、王弼等祖述《老》、《庄》立论，以为天地万物，皆以无为为本，衍甚重之。</span>
太原王济好谈，病《老》、《庄》，常云：“见弼《易注》，所悟者多。”然弼为人浅而不识物情，初与王黎、荀融善，黎夺其黄门郎，于是恨黎，与融亦不终。正始十年，曹爽废，以公事免。其秋遇疠疾亡，时年二十四，
<span class="c2">正始十年，改元嘉平，是年魏己巳，当生于黄初七年丙午。</span>
无子，绝嗣。
<span class="c2">◎赵一清曰：○晋张湛《列子序》：辅嗣女婿赵季子。○然则弼虽乏嗣，亦有女矣。◎《水经·榖水注》：尸乡，司马彪《郡国志》以为《春秋》之尸氏也。其泽野负原夹郭，多坟垅焉。陆机初入洛，次河南之偃师，时忽结阴，望道左右若居民者，因往逗宿。见一少年，姿神端远，与机言玄，机服其能，而无以酬折，前至一辩。机题纬古今，综检名实，此少年不甚欣解。将晓去，税驾逆旅，妪曰：“君何宿而来？自东数十里无村落，止有山阳王家墓。”机乃怪怅，还睇昨路，空野霾云，攒木蔽日，知所遇者，审王弼也。</span>
弼之卒也，晋景王闻之，嗟叹者累日，其为高识所惜如此。◎孙盛曰：《易》之为书，穷神知化，非天下之至精，其孰能与于此？世之注解，殆皆妄也。况弼以附会之辨，
<span class="c2">宋本、冯本“附”作“赋”，何焯校改作“傅”。</span>
而欲笼统玄旨者乎？故其叙浮义则丽辞溢目，造阴阳则妙颐无闻，至于六爻变化，群象所效，日时岁月，五气相推，弼皆摈落，多所不关。虽有可观者焉，恐将泥夫大道。◎《博物记》曰：初，王粲与族兄凯
<span class="c2">吴本、毛本 “凯”作“觊”，误。</span>
俱避地荆州，刘表欲以女妻粲，而嫌其形陋而用率，
<span class="c2">◎《王粲传》：粲容状短小，刘表以粲貌寝而体弱通侻，不甚重也。◎连江叶氏本《博物志》云：表嫌其形陋周率，乃谓曰：“君才过人，而体儿非女聓才。”</span>
以凯有风貌，乃以妻凯。凯生业，业即刘表外孙也。蔡邕有书近万卷，末年载数车与粲，
<span class="c2">◎《粲传》：蔡邕曰：“吾家书籍文章，尽当与之。”</span>
粲亡后，相国掾魏讽谋反，粲子与焉，
<span class="c2">◎《粲传》：粲二子，为魏讽所引诛，后绝。</span>
既被诛，邕所与书悉入业。业字长绪，位至谒者仆射。子宏
<span class="c2">宋本、元本、吴本、毛本“宏”作“玄”，误。</span>
字正宗，司隶校尉。
<span class="c2">◎《晋书·良史传》：王宏字正宗，高平人，魏侍中粲之从孙也。泰始初为汲郡太守，在郡有殊绩。司隶校尉石鉴上其政术，武帝下诏称之，迁卫尉、河南尹、大司农。太康中代刘毅为司隶校尉。◎晋张湛注《列子序》云：正宗、辅嗣皆好集文籍，先并得仲宣家书几将万卷。</span>
宏，弼之兄也。
<span class="c2">王弼年甫弱冠，即为经学大师，当时名公巨卿，惊叹弗及，窃疑何以早慧若是？盖缘伯喈藏书万卷，尽入仲宣，展转而归辅嗣，博览闳通，渊源授受，有自来矣。</span>
◎《魏氏春秋》曰：文帝既诛粲二子，以业嗣粲。
<span class="c2">◎潘眉曰：《王粲传》云后绝，注亦不言业为粲嗣。据《博物志》及《魏氏春秋》二条，当引入《王粲传》。</span>
</span>

12. <span id="卷二十八·魏书二十八·王毌丘诸葛邓钟传第二十八-钟会-12"></span>
评曰：王淩风节格尚，毌丘俭才识拔幹，诸葛诞严毅威重，钟会精练策数，咸以显名，致兹荣任，而皆心大志迂，不虑祸难，变如发机，宗族涂地，岂不谬惑邪！邓艾矫然强壮，立功立事，然闇于防患，咎败旋至，岂远知乎诸葛恪而不能近自见，此盖古人所谓目论者也。
<span class="c1">◎《史记》曰：越王无疆与中国争强，当楚威王时，越北伐齐，齐威王使人说越云，越王不纳。齐使者曰：“幸也，越之不亡也。
<span class="c2">吴本、毛本“越”作“楚”。</span>
吾不贵其用智之如目，目见毫毛而不自见其睫也。
<span class="c2">《史记》无下“目”字。</span>
今王知晋之失计，不自知越之过，
<span class="c2">宋本、冯本与《史记》同。各本“计”作“而”，“过”作“失”，均误。</span>
是目论也。”
<span class="c2">◎司马贞曰：言越王知晋之失，不自觉越之过，犹人眼能见毫毛，而不见其睫，故谓之目论也。</span>
</span>
