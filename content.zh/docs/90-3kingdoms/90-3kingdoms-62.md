---
weight: 63
title: 卷六十二·吴书十七·是仪胡综传第十七
---

# 卷六十二·吴书十七·是仪胡综传第十七

1. <span id="卷六十二·吴书十七·是仪胡综传第十七-1"></span>
吴书十七是仪胡综传第十七
<span class="c1">◎刘咸炘曰：同典尚书辞讼为侍中。</span>

2. <span id="卷六十二·吴书十七·是仪胡综传第十七-2"></span>
三国志六十二

3. <span id="卷六十二·吴书十七·是仪胡综传第十七-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：Milanzhangnan</span>
<span class="c1">复校：擎骥</span>

## 是仪

1. <span id="卷六十二·吴书十七·是仪胡综传第十七-是仪-1"></span>
是仪字子羽，北海营陵人也。
<span class="c1">营陵，见《魏志·王脩传》。</span>
本姓氏，初为县吏，后仕郡，郡相孔融嘲仪，
<span class="c1">北海本为国，孔融为北海相。建安十一年，国除为郡。此书郡相，似失之。</span>
言“氏”字“民”无上，可改为“是”，乃遂改焉。
<span class="c1">◎徐众《评》曰：
<span class="c2">◎赵一清曰：众，当作“爰”。</span>
古之建姓，或以所生，或以官号，或以祖名，皆有义体，以明氏族。故曰胙之以土而命之氏，此先王之典也，所以明本重始，彰示功德，子孙不忘也。今离文析字，横生忌讳，使仪易姓，忘本诬祖，不亦谬哉！教人易姓，从人改族，融既失之，仪又不得也。
<span class="c2">◎何焯曰：古之氏族，本出上赐，汉吏皆成君臣，未足深责。◎钱大昕曰：“氏”、“是”本一字，犹“姒”与“弋”、“嬴”与“盈”、“姞”与“郅”，可以互用。徐众讥其忘本诬祖，由于未通古文。</span>
</span>
后依刘繇，避乱江东。繇军败，仪徙会稽。

2. <span id="卷六十二·吴书十七·是仪胡综传第十七-是仪-2"></span>
孙权承摄大业，优文征仪。到见亲任，专典机密，拜骑都尉。吕蒙图袭关羽，权以问仪，仪善其计，劝权听之。从讨羽，拜忠义校尉。
<span class="c1">忠义校尉，一人，吴置。</span>
仪陈谢，权令曰： “孤虽非赵简子，卿安得不自屈为周舍邪？”
<span class="c1">◎《韩诗外传》：赵简子有臣曰周舍，立于门下三日三夜。简子使问之曰：“子欲见寡人，何事？”周舍对曰：“愿为谔谔之臣。”</span>
既定荆州，都武昌，拜裨将军，后封都亭侯，守侍中。欲复授兵，仪自以非材，固辞不受。黄武中，遣仪之皖就将军刘邵，欲诱致曹休。休到，大破之，迁偏将军，入阙省尚书事，
<span class="c1">元本“阙”作“关”，误。</span>
外总平诸官，兼领辞讼，又令教诸公子书学。

3. <span id="卷六十二·吴书十七·是仪胡综传第十七-是仪-3"></span>
大驾东迁，太子登留镇武昌，使仪辅太子。太子敬之，事先咨询，然后施行。进封都乡侯。后从太子还建业，复拜侍中、中执法，平诸官事、领辞讼如旧。典校郎吕壹诬白故江夏太守刁嘉谤讪国政，权怒，收嘉系狱，悉验问。时同坐人皆怖畏壹，
<span class="c1">其时与嘉同坐者。</span>
并言闻之，仪独云无闻。于是见穷诘累日，诏旨转厉，群臣为之屏息。
<span class="c1">◎胡三省曰：为，于伪翻。屏，必郢翻。屏息，不敢舒气也。</span>
仪对曰：“今刀锯已在臣颈，臣何敢为嘉隐讳，自取夷灭，为不忠之鬼！顾以闻知当有本末。”据实答问，辞不倾移。权遂舍之，嘉亦得免。
<span class="c1">◎何焯曰：若辞有倾移，亦并得祸，巧者不皆可幸也。</span>
<span class="c1">◎徐众《评》曰：是仪以羁旅异方，客仕吴朝，值谗邪殄行，
<span class="c2">◎《说文》：殄，尽也。一日绝也。◎《尚书·舜典》：朕塈谗说殄行。◎《孔传》云：塈，疾也。殄，绝也。言疾谗说绝君子之行也。</span>
当严毅之威，命县漏刻，祸急危机，不雷同以害人，不苟免以伤义，可谓忠勇公正之士，虽祁奚之免叔向，
<span class="c2">◎《左传·襄公二十一年》：范宣子杀羊舌虎，〖羊舌虎，叔向弟。〗囚叔向。于是祁奚老矣，乘驲而见宣子。宣子说，与之乘，以言诸公而免之。不见叔向而归，叔向亦不告免焉而朝。</span>
庆忌之济朱云，
<span class="c2">◎《汉书·朱云传》：云字游，鲁人也。云上书求见，请斩安昌侯张禹，上大怒曰：“小臣廷辱师傅，罪死不赦。”左将军辛庆忌免冠解印绶，叩头殿下曰：“此臣素著狂直于世，使其言是，不可诛；其言非，固当容之。臣敢以死争。”庆忌叩头流血，上意解。</span>
何以尚之？忠不谄君，
<span class="c2">宋本“谄”作“陷”，误。</span>
勇不慑耸，公不存私，正不党邪，资此四德，加之以文敏，崇之以谦约，履之以和顺，保傅二宫，存身爱名，不亦宜乎！</span>

4. <span id="卷六十二·吴书十七·是仪胡综传第十七-是仪-4"></span>
蜀相诸葛亮卒，权垂心西州，遣仪使蜀申固盟好。奉使称意，后拜尚书仆射。南、鲁二宫初立，
<span class="c1">◎钱大昕曰：赤乌五年，立子和为太子，霸为鲁王。权宠爱霸，与和无殊，故有二宫之称。和废徙后二年，乃封南阳王，则霸已赐死久矣。“南、鲁”之文，于义不通，当云“东宫与鲁王初立”，下文乃称“二宫”，斯得之。◎赵一清曰：南宫，吴太子宫也。《权传》“赤乌十年二月，適南宫”，是也。</span>
仪以本职领鲁王傅。仪嫌二宫相近切，乃上疏曰： “臣窃以鲁王天挺懿德，兼资文武，当今之宜，宜镇四方，为国藩辅。宣扬德美，广耀威灵，乃国家之良规，海内所瞻望。但臣言辞鄙野，不能究尽其意。愚以二宫宜有降杀，正上下之序，明教化之本。”书三四上。为傅尽忠，动辄规谏；事上勤，与人恭。

5. <span id="卷六十二·吴书十七·是仪胡综传第十七-是仪-5"></span>
不治产业，不受施惠，为屋舍财足自容。邻家有起大宅者，权出望见，问起大室者谁，左右对曰：“似是仪家也。”权曰：“仪俭，必非也。”问果他家。其见知信如此。服不精细，食不重膳，拯赡贫困，家无储畜。权闻之，幸仪舍，求视蔬饭，亲尝之，对之叹息，即增俸赐，益田宅。仪累辞让，以恩为戚。

6. <span id="卷六十二·吴书十七·是仪胡综传第十七-是仪-6"></span>
时时有所进达，未尝言人之短。权常责仪以不言事，无所是非，仪对曰：“圣主在上，臣下守职，惧于不称，实不敢以愚管之言，
<span class="c1">◎潘眉曰：○司马贞云：愚陋管见也。○《华覈传》“臣以愚管”，《贺邵传》注“不胜愚管”，并用“愚管”字。后如顾臻表司马兴之议，裴骃《集解序》，并用“愚管”字。</span>
上干天听。”
<span class="c1">毛本“干”作“于”，误。</span>
事国数十年，未尝有过。
<span class="c1">◎韩菼曰：典机密，傅两宫，皆剧任也。而数十年无过，又持正得大体，吾不能名其物也。◎又云：时校事横行，是君故妙于悟主，所谓以不言言也。</span>
吕壹历白将相大臣，
<span class="c1">宋本无“历”字。</span>
或一人以罪闻者数四，独无以白仪。权叹曰：“使人尽如是仪，当安用科法为？”

7. <span id="卷六十二·吴书十七·是仪胡综传第十七-是仪-7"></span>
及寝疾，遗令素棺，敛以时服，务从省约，年八十一卒。

## 胡综

1. <span id="卷六十二·吴书十七·是仪胡综传第十七-胡综-1"></span>
胡综字伟则，汝南固始人也。
<span class="c1">◎《郡国志》：豫州汝南郡固始。◎《一统志》：今河南陈州府沈丘县东南三十里。</span>
少孤，母将避难江东。孙策领会稽太守，综年十四，为门下循行，
<span class="c1">◎《续汉志·舆服志》：公卿以下至县三百石长导从，置门下五吏。◎《续百官志》刘昭注引《汉官》曰：循行二百三十人。</span>
留吴与孙权共读书。策薨，权为讨虏将军，以综为金曹从事，
<span class="c1">◎《续百官志》：金曹主货币、盐铁事。</span>
从讨黄祖，拜鄂长。
<span class="c1">鄂，见《孙权传》黄初二年。</span>
权为车骑将军，都京，
<span class="c1">京，见《孙韶传》。</span>
召综还，为书部，
<span class="c1">车骑将军之书部也。</span>
与是仪、徐详俱典军国密事。
<span class="c1">◎徐详，见《孙权传》建安二十二年。◎赵一清曰：《吴地记》：吴主遣徐详至魏，魏太祖谓详曰：“孤比者愿济横江之津，与孙将军游姑苏之上，猎长洲之苑，吾志足矣。”对曰：“若越横江而游姑苏，是踵亡秦而蹑夫差，恐天下事去矣。”太祖笑曰：“徐生，无乃逆诈乎？”</span>
刘备下白帝，
<span class="c1">白帝，见《蜀志·先主传》建安十七年。</span>
权以见兵少，使综料诸县，得六千人，立解烦两部，详领左部、综领右部督。
<span class="c1">◎胡三省曰：督，督将也。</span>
吴将晋宗叛归魏，魏以宗为蕲春太守，
<span class="c1">晋宗，事见《孙权传》黄武二年。</span>
去江数百里，数为寇害。权使综与贺齐轻行掩袭，生虏得宗，
<span class="c1">互见《贺齐传》。黄武中，胡综与周鲂讨彭绮，见《周鲂传》。</span>
加建武中郎将。
<span class="c1">建武中郎将，一人，吴置。</span>
魏拜权为吴王，封综、仪、详皆为亭侯。

2. <span id="卷六十二·吴书十七·是仪胡综传第十七-胡综-2"></span>
黄武八年夏，
<span class="c1">《孙权传》无黄武八年，盖黄武八年即黄龙元年，因黄龙见而改元年。</span>
黄龙见举口，
<span class="c1">◎《孙权传》：黄龙元年夏四月，夏口、武昌并言黄龙、凤皇见。◎官本“举口”作“夏口”。◎李龙官曰：毛本作“举口”，《御览》作“樊口”，“举口”盖“樊口”之误。然据《孙权传》作“夏口”，则《御览》所云“樊口”，未为得之。◎赵一清曰：举口，《宋书·符瑞志》作“樊口”，非也。举口，举水入江之口，春秋之柏举也。字亦作“洰”，见《水经注·三十五》。◎弼按：《孙权传》云“夏口、武昌并言黄龙、凤皇见”，是所见者不止夏口一地，不必改作“夏口”也。“樊”、“举”二字形相似，故又有误作“樊口”者。◎《一统志》：举水今名岐亭河，出麻城县东北，西南流至黄冈县西三十里团风镇入江。◎谢锺英曰：举口，即团风镇。</span>
于是权称尊号，因瑞改元。又作黄龙大牙，
<span class="c1">◎《文选》张衡《东京赋》：牙旗缤纷。◎薛综注引《兵书》曰：牙旗者，将军之旌。谓古者天子出，建大牙旗竿上，以象牙饰之，故云牙旗。缤纷，风吹貌。◎弼按：据此，则吾国龙旗由来已久。</span>
常在中军，诸军进退，视其所向，命综作赋曰：“乾坤肇立，
<span class="c1">◎《尔雅·释诂》：肇，始也。</span>
三才是生。狼弧垂象，实惟兵精。
<span class="c1">◎《史记·天官书》：秦之彊也，候在太白，占于狼、弧。◎《汉书·天文志》：其东有大星曰狼。狼角变色，多盗贼。下有四星曰弧。◎《晋书·天文志上》：狼一星，在东井东南。狼为野将，主侵掠。色有常，不欲动也。弧九星，在狼东南，天弓也。主备盗贼，常向于狼。</span>
圣人观法，是效是营，始作器械，爰求厥成。黄、农创代，拓定皇基，上顺天心，下息民灾。高辛诛共，
<span class="c1">◎《史记·五帝本纪》：帝喾（帝）〈高〉辛者，黄帝之曾孙也。帝喾生放勋，是为帝尧。讙兜进言共工，尧曰不可，而试之工师。共工果淫辟，舜言于帝，流共工于幽陵。</span>
舜征有苗，
<span class="c1">◎《尚书·大禹谟》：帝曰：“咨，禹！惟时有苗弗率，汝徂征。”三旬，苗民逆命。帝乃诞敷文德，舞干羽于两阶。七旬，有苗格。</span>
启有甘师，
<span class="c1">◎《史记·夏本纪》：夏后帝启，禹之子。有扈氏不服，启伐之，大战于甘。将战，作《甘誓》，遂灭有扈氏。◎马融曰：甘，有扈氏南郊地名。◎《索隐》云：夏启所伐。鄠南有甘亭。◎《正义》曰：○《地理志》云：鄠县，古扈国，有户亭。○《训纂》云：“户”、 “扈”、“鄠”三字一也，古今字不同耳。</span>
汤有鸣条。
<span class="c1">◎《史记·殷本纪》：桀犇于鸣条。◎《括地志》云：高涯原在蒲州安邑县北三十里南坡口，即古鸣条陌也。鸣条战地在安邑西。</span>
周之牧野，
<span class="c1">◎《史记·周本纪》：武王朝至于商郊牧野，乃誓。◎《正义》曰：○《括地志》云：卫州城，故老云周武王伐纣，至于商郊牧野，乃筑此城。○郦元注《水经》云：自朝歌南至清水，土地平衍，据皋跨泽，悉牧野也。○《括地志》又云：纣都朝歌，在卫州东北七十三里朝歌故城是也。</span>
汉之垓下，
<span class="c1">◎《史记·项羽本纪》：项王军壁垓下，兵少食尽，汉军及诸侯兵围之数重，夜闻汉军四面皆楚歌。◎应劭曰：垓，音该。◎李奇曰：沛洨县聚邑名也。◎张揖《三苍》注云：垓，堤名，在沛郡。◎《正义》云：垓下是高冈绝岩，今犹高三四丈，其聚邑及堤在垓之侧，因取名焉。今在亳州真源县东十里。</span>
靡不由兵，克定厥绪。明明大吴，实天生德，神武是经，惟皇之极。乃自在昔，
<span class="c1">元本“自”作“闻”。</span>
黄、虞是祖，
<span class="c1">◎《通志·氏族略》云：又有孙氏妫姓，齐陈敬仲四世孙，孙桓子无宇之后也。桓子曾孙武，以齐之田、鲍四族谋为乱，奔吴为将。武之子明，食邑于富春，自是世为富春人。◎互见《孙坚传》。</span>
越历五代，继世在下。应期受命，发迹南土，将恢大繇，
<span class="c1">◎官本《考证》曰：繇，疑作“猷”，下同。◎沈家本曰：○案，“繇”、“猷”通。○《诗·巧言》：秩秩大猷。○《汉书·叙传》注作“秩秩大繇”。○《文选·幽通赋》：谟先圣之大猷兮。○注：猷，或作“繇”。○《尔雅·释诂》云：繇，道也。○《释宫》云：猷，道也。○此“繇”、 “猷”相通之证也。</span>
革我区夏。乃律天时，制为神军，取象太一，
<span class="c1">◎宋本“一”作“乙”。◎《史记·天官书》：中宫天极星，其一明者，太一常居也。◎《索隐》曰：○《春秋合诚图》云：紫微，大帝室，太一之精也。◎《正义》云：○泰一，天帝之别名也。○刘伯庄云：泰一，天帝之最尊贵者也。</span>
五将三门；疾则如电，迟则如云，进止有度，约而不烦。四灵既布，黄龙处中，周制日月，实曰太常，
<span class="c1">◎《续汉志·舆服志》：天子建太常，十有二斿，九仞曳地，日月升龙，象天明也。◎刘昭注：○引郑众曰：太常，九旗之画日月者。○郑玄曰：七尺为仞，天子之旗，高六丈三尺。</span>
桀然特立，六军所望。仙人在上，鉴观四方，神寔使之，为国休祥。军欲转向，黄龙先移，金鼓不鸣，寂然变施，闇谟若神，可谓秘奇。在昔周室，赤乌衔书，
<span class="c1">◎《吕氏春秋》：文王之时，天先见火，赤乌衔丹书，集于周社。</span>
今也大吴，黄龙吐符。合契河洛，动与道俱，天赞人和，佥曰惟休。”

3. <span id="卷六十二·吴书十七·是仪胡综传第十七-胡综-3"></span>
蜀闻权践阼，遣使重申前好。综为盟文，文义甚美，语在《权传》。

4. <span id="卷六十二·吴书十七·是仪胡综传第十七-胡综-4"></span>
权下都建业，详、综并为侍中，进封乡侯，兼左右领军。
<span class="c1">◎胡三省曰：吴置中领军及左右领军。</span>
时魏降人或云魏都督河北振威将军吴质颇见猜疑，综乃伪为质作降文三条：

5. <span id="卷六十二·吴书十七·是仪胡综传第十七-胡综-5"></span>
其一曰：“天纲弛绝，四海分崩，群生憔悴，士人播越，兵寇所加，邑无居民，风尘烟火，往往而处，自三代以来，大乱之极，未有若今时者也。臣质志薄，处时无方，系于土壤，不能翻飞，遂为曹氏执事戎役，远处河朔，天衢隔绝，虽望风慕义，思托大命，愧无因缘，得展其志。每往来者，窃听风化，伏知陛下齐德乾坤，同明日月，神武之姿，受之自然，敷演皇极，流化万里，自江以南，户受覆焘。英雄俊杰，上达之士，莫不心歌腹咏，乐在归附者也。今年六月末，奉闻吉日，龙兴践阼，恢弘大繇，整理天纲，将使遗民，睹见定主。昔武王伐殷，殷民倒戈；
<span class="c1">◎《尚书·武成篇》：会于牧野，罔有敌于我师，前徒倒戈，攻于后以北。</span>
高祖诛项，四面楚歌。
<span class="c1">见前。</span>
方之今日，未足以喻。臣质不胜昊天至愿，谨遣所亲同郡黄定恭行奉表，乃托降叛，间关求达，其欲所陈，载列于左。”

6. <span id="卷六十二·吴书十七·是仪胡综传第十七-胡综-6"></span>
其二曰：“昔伊尹去夏入商，
<span class="c1">◎《史记·殷本纪》：伊尹去汤適夏，既丑有夏，复归于亳。</span>
陈平委楚归汉，
<span class="c1">◎《史记·陈丞相世家》：项羽略地至河上，陈平往归之，从入破秦，赐平爵卿。项王将诛定殷者将吏，陈平惧诛，乃身间行杖剑亡，渡河，遂至修武降汉。</span>
书功竹帛，遗名后世，世主不谓之背诞者，以为知天命也。臣昔为曹氏所见交接，外托君臣，内如骨肉，恩义绸缪，有合无离，遂受偏方之任，总河北之军。当此之时，志望高大，永与曹氏同死俱生，惟恐功之不建，事之不成耳。及曹氏之亡，后嗣继立，幼冲统政，谗言弥兴。同侪者以势相害，异趣者得间其言，而臣受性简略，素不下人，视彼数子，意实迫之，此亦臣之过也。遂为邪议所见构会，招致猜疑，诬臣欲叛。虽识真者保明其心，世乱谗胜，余嫌犹在，常惧一旦横受无辜，忧心孔疚，如履冰炭。昔乐毅为燕昭王立功于齐，惠王即位，疑夺其任，遂去燕之赵，休烈不亏。
<span class="c1">◎《史记·乐毅传》：燕昭王屈身下士，以招贤者，乐毅遂委质为臣，燕昭王以为亚卿。乐毅留徇齐五岁，下齐七十余城，皆为郡县以属燕。会燕昭王死，子立为燕惠王。燕惠王固已疑乐毅，得齐反间，乃使骑劫代将而召乐毅。乐毅畏诛，遂西降赵。</span>
彼岂欲二三其德？盖畏功名不建，而惧祸之将及也。昔遣魏郡周光以贾贩为名，
<span class="c1">监本“贩”作“败”，误。</span>
托叛南诣，宣达密计。时以仓卒，未敢便有章表，使光口传而已。以为天下大归可见，天意所在，非吴复谁？此方之民，思为臣妾，延颈举踵，惟恐兵来之迟耳。若使圣恩少加信纳，当以河北承望王师，疑心赤实，
<span class="c1">《册府》“疑”作“款”。</span>
天日是鉴。而光去经年，不闻咳唾，未审此意竟得达不？瞻望长叹，日月以几，鲁望高子，
<span class="c1">◎《公羊传·闵公二年》：冬，齐高子来盟。庄公死，子般弑，闵公弑，比三君死，旷年无君。设以齐取鲁，曾不兴师徒，以言而已矣。桓公使高子将南阳之甲，立僖公而城鲁。鲁人至今以为美谈，曰：“犹望高子也。”</span>
何足以喻！又臣今日见待稍薄，苍蝇之声，绵绵不绝，必受此祸，迟速事耳。臣私度陛下未垂明慰者，必以臣质贯穿仁义之道，不行若此之事，谓光所传，多虚少实，或谓此中有他消息，不知臣质构谗见疑，恐受大害也。且臣质若有罪之日，自当奔赴鼎镬，束身待罪，此盖人臣之宜也。今日无罪，横见谮毁，将有商鞅、白起之祸。
<span class="c1">◎《史记·商君传》：商君者，卫之诸庶孽公子也，名鞅，姓公孙氏。闻秦孝公求贤，求见孝公，定变法之令。行之十年，秦民大悦。居五年，秦人富强，天子致胙于孝公，诸侯毕贺。卫鞅既破魏还，秦封之于商十五邑，号为商君。商君相秦十年，宗室贵戚多怨望者。秦孝公卒，秦惠王车裂商君以徇。◎《史记·白起传》：白起者，郿人也。善用兵，事秦昭王。攻楚，拔郢，烧夷陵。秦以郢为南郡。迁为武安君。攻赵军于长平，赵卒四十万人降，尽坑杀之。秦昭王使使者赐之剑自裁。</span>
寻惟事势，去亦宜也。死而弗义，不去何为！乐毅之出，吴起之走，
<span class="c1">◎乐毅事见前。◎《史记·吴起传》：吴起者，卫人也。好用兵，魏文侯以为将，击秦，拔五城，以为西河守。魏文侯卒，其子武侯疑之。吴起惧得罪，遂去，即之楚。</span>
君子伤其不遇，未有非之者也。愿陛下推古况今，不疑怪于臣质也。又念人臣获罪，当如伍员奉己自效，不当徼幸因事为利。然今与古，厥势不同，南北悠远，江湖隔绝，自不举事，何得济免！是以忘志士之节，而思立功之义也。且臣质又以曹氏之嗣，非天命所在，政弱刑乱，柄夺于臣，诸将专威于外，各自为政，莫或同心，士卒衰秏，帑藏空虚，纲纪毁废，上下并昏，想前后数得降叛，具闻此问。兼弱攻昧，宜应天时，此实陛下进取之秋，是以区区敢献其计。今若内兵淮、泗，据有下邳，荆、扬二州，闻声响应，臣从河北席卷而南，形势一连，根牙永固。关西之兵系于所卫，青、徐二州不敢彻守，许、洛余兵众不满万，谁能来东与陛下争者？此诚千载一会之期，可不深思而熟计乎！及臣所在，既自多马，加诸羌胡
<span class="c1">何焯校改“诸”作“以”。</span>
常以三四月中美草时，驱马来出，隐度今者，可得三千余匹。陛下出军，当投此时，多将骑士来就马耳。此皆先定所一二知。凡两军不能相究虚实，今此间实羸，易可克定，陛下举动，应者必多。上定洪业，使普天一统，下令臣质建非常之功，此乃天也。若不见纳，此亦天也。愿陛下思之，不复多陈。”

7. <span id="卷六十二·吴书十七·是仪胡综传第十七-胡综-7"></span>
其三曰：“昔许子远舍袁就曹，规画计较，应见纳受，遂破袁军，以定曹业。
<span class="c1">许子远，事见《魏志·武纪》建安五年注引《曹瞒传》，又见《魏志·崔琰传》注引《魏略》。</span>
向使曹氏不信子远，怀疑犹豫，不决于心，则今天下袁氏有也。愿陛下思之。间闻界上将阎浮、赵楫欲归大化，唱和不速，以取破亡。今臣款款，远授其命，若复怀疑，不时举动，令臣孤绝，受此厚祸，即恐天下雄夫烈士欲立功者，不敢复托命陛下矣。愿陛下思之。皇天后土，实闻其言。”此文既流行，而质已入为侍中矣。
<span class="c1">◎李安溪曰：吴人专作此狡狯，如周鲂、胡综之流，即伯言亦不免也。不知承祚载此等文字于志，欲以何为？◎刘咸炘曰：此较周鲂之笺更无关系。◎弼按：吴质事见《魏志·王粲传》末及注引《魏略》、《世语》、《质别传》。质以文才为魏文帝所善，废簏受绢，早画密谋，股肱心腹，相契至深。魏明又为明主，岂敌国所能离间者？惟质以太和四年入为侍中，则適为吴黄龙二年也。</span>

8. <span id="卷六十二·吴书十七·是仪胡综传第十七-胡综-8"></span>
二年，
<span class="c1">黄龙二年也。</span>
青州人隐蕃归吴，
<span class="c1">◎隐蕃事见《潘濬传》注引《吴书》。◎胡三省曰：○《姓谱》，隐，以谥为氏。</span>
上书曰：“臣闻纣为无道，微子先出；
<span class="c1">◎胡三省曰：商纣无道，微子抱祭器而奔周。</span>
高祖宽明，陈平先入。
<span class="c1">陈平，事见前。</span>
臣年二十二，委弃封域，归命有道，赖蒙天灵，得自全致。
<span class="c1">◎胡三省曰：言蒙天之灵，得自全而致身于吴也。</span>
臣至止有日，而主者同之降人，
<span class="c1">◎胡三省曰：此主者，谓主客之官也。</span>
未见精别，使臣微言妙旨，不得上达。於邑三叹，
<span class="c1">◎胡三省曰：於邑，短气貌，读如本字。或云，於，音乌；邑，乌合翻。</span>
曷惟其已。
<span class="c1">◎胡三省曰：用诗人语。</span>
谨诣阙拜章，乞蒙引见。”
<span class="c1">◎李安溪曰：诈人者，人亦诈之。陈氏以蕃附《综传》，有以也。</span>
权即召入。蕃谢答问，
<span class="c1">《通鉴》“谢”上有“进”字。</span>
及陈时务，甚有辞观。
<span class="c1">◎胡三省曰：言其敏于言辞，美于仪观也。</span>
综时侍坐，权问何如，综对曰：“蕃上书，大语有似东方朔，巧捷诡辩有似祢衡，而才皆不及。”权又问可堪何官，综对曰：“未可以治民，且试以都辇小职。”
<span class="c1">◎胡三省曰：国都在辇毂下，故曰都辇。</span>
权以蕃盛论刑狱，用为廷尉监。
<span class="c1">◎胡三省曰：自汉以来，廷尉有正，有监，有平。◎何焯曰：蕃盖投权之多猜也。</span>
左将军朱据、廷尉郝普
<span class="c1">郝普，事见《吕蒙传》，又见《蜀志》《季汉辅臣赞》。</span>
称蕃有王佐之才，普尤与之亲善，常怨叹其屈。后蕃谋叛，事觉伏诛，
<span class="c1">◎《吴录》曰：蕃有口才，魏明帝使诈叛如吴，令求作廷尉职，重案大臣以离间之。既为廷尉监，众人以据、普与蕃亲善，常车马云集，宾客盈堂。及至事觉，蕃亡走，捕得，考问党与，蕃无所言。
<span class="c2">局本“蕃”作“审”，误。</span>
吴主使将入，谓曰：“何乃以肌肉为人受毒乎？”蕃曰：“孙君，丈夫图事，岂有无伴！烈士死，不足相牵耳。”遂闭口而死。◎《吴历》曰：权问普：“卿前盛称蕃，又为之怨望朝廷，使蕃反叛，皆卿之由。”
<span class="c2">◎《孙登传》注引《吴书》云：廷尉监隐蕃交结豪杰，卫将军全琮等皆倾心接待，惟羊衜、杨迪拒绝不与通。</span>
</span>
普见责自杀。据禁止，
<span class="c1">禁止，解见《潘濬传》。</span>
历时乃解。拜综偏将军，
<span class="c1">综为偏将军，宣传诏命，见《朱桓传》。</span>
兼左执法，领辞讼。辽东之事，辅吴将军张昭以谏权言辞切至，权亦大怒，其和协彼此，使之无隙，综有力焉。

9. <span id="卷六十二·吴书十七·是仪胡综传第十七-胡综-9"></span>
性嗜酒，酒后欢呼极意，或推引杯觞，搏击左右。权爱其才，弗之责也。

10. <span id="卷六十二·吴书十七·是仪胡综传第十七-胡综-10"></span>
凡自权统事，诸文诰策命，邻国书符，略皆综之所造也。
<span class="c1">◎赵一清曰：○《御览》卷八百五引《胡综别传》曰：吴时掘得铜印，以琉璃盖，画布云母于其上，开之得白玉如意。太皇帝因问综，综曰：“秦皇以金陵有天子气象，处处埋宝物，以当王者之气，此即是也。”◎章宗源曰：《胡综别传》，见《类聚》、《御览》。◎侯康曰：《类聚》卷七十及八十三引《综别传》，其事本传不载。</span>
初以内外多事，特立科，长吏遭丧，皆不得去，而数有犯者。权患之，使朝臣下议。综议以为宜定科文，示以大辟，行之一人，其后必绝。遂用综言，由是奔丧乃断。
<span class="c1">◎综议见《孙权传》嘉禾六年，此传复出者，刊削不尽也。◎李安溪曰：悖谬甚矣。</span>

11. <span id="卷六十二·吴书十七·是仪胡综传第十七-胡综-11"></span>
赤乌六年卒，
<span class="c1">◎《隋书·经籍志》：吴侍中胡综《集》二卷。梁有录一卷。◎《唐经籍志》：胡综《集》二卷。◎严可均《全三国文》录存六篇。《太子宾友目》亦综所作，见《孙登传》注引《江表传》。综《请立诸王表》，见《类聚》卷五十一，《孙权传》赤乌五年注已引之。</span>
子冲嗣。冲平和有文幹，
<span class="c1">冲著《吴历》，详见《魏志·文纪》黄初七年注。胡冲《答问》，见《孙和传》注。</span>
天纪中为中书令。
<span class="c1">◎侯康曰：○《御览》卷二百二十引薛莹《条列吴事》曰：胡冲意性调美，心趣解畅，有刀笔才，闲于时事。为中书令，虽不能匡矫，亦自守不苟求容媚。</span>
<span class="c1">◎《吴录》曰：冲后仕晋尚书郎、吴郡太守。</span>

12. <span id="卷六十二·吴书十七·是仪胡综传第十七-胡综-12"></span>
徐详者字子明，吴郡乌程人也，
<span class="c1">乌程，见《孙坚传》。</span>
先综死。

13. <span id="卷六十二·吴书十七·是仪胡综传第十七-胡综-13"></span>
评曰：是仪、徐详、胡综，皆孙权之时幹兴事业者也。仪清恪贞素，详数通使命，综文采才用，各见信任，辟之广夏，
<span class="c1">◎或曰：夏，疑作“厦”。◎案：○《诗》：夏屋渠渠。○《韵会》：廈，通“夏”。○引《礼记·檀弓》“见若覆夏屋者矣”。“厦”、“夏”本通。</span>
其榱椽之佐乎！
<span class="c1">◎陈景云曰：志中凡不立传而附见他传者，虽有事迹可称，评中皆不及之。《综传》次《是仪传》，详事又附《综传》后，而陈氏评详，乃与是仪、胡综同目，为孙权时幹兴事业者，而尤称详之数通使命，无传有评，疑乖史例。且详通使曹公，惟一见《孙权传》中，如陈氏之评，则详固屡尝奉使称旨矣。前既不著其事，而后忽出此评，更所未喻也。观评中先详后综，则非附见《综传》者甚明。意详当自有传在《综传》之前，而偶逸之。今《综传》后数语，则出自后人附益也。据《江表传》，详尝以侍中、偏将军为节度官，掌典军粮，亦可略见其幹略，余则无从考证矣。◎朱邦衡曰：徐详本应立传，失其行事，而特存其大略于评论中，此亦史家互见法也。马、班论赞，往往有之。陈氏谓乖史例，窃所未详。◎潘眉曰：陈《志》本是以是仪、胡综、徐详三人为一卷，故评曰“是仪、徐详、胡综皆孙权之时幹兴事业者也”。◎又曰：○仪清恪贞素，详数通使命，综文采才用。徐详应有专传，今佚。辄为摭拾闻见，补于左：徐详者字子明，吴郡乌程人也。孙权为车骑将军，都京，详与胡综、是仪俱典军国密事。〖本《胡综传》。〗建安二十二年，迁都尉，权令诣曹公请降。〖本《吴主传》。〗太祖与详曰：“孤比者愿越横江之津，与孙将军游姑苏之上，猎长洲之苑，吾志足矣。”详对曰：“大王欲奉至顺以合诸侯，若越横江而游姑苏，是踵亡秦而蹑夫差，恐天下之事去矣。”太祖笑曰：“徐生得无逆诈耶？”〖本《御览·六十九》引《吴地记》。〗因报使修好，誓重结婚。〖本《吴主传》。〗刘备下白帝，权以详领解烦左部督。魏拜权为吴王，封详亭侯。〖本《胡综传》。〗为侍中、偏将军。权初置节度官，使典掌军粮，非汉制也。初用详，详死，用诸葛恪代详。〖本《诸葛恪传》注引《江表传》。〗权践祚，都建业。进封乡侯，与综为左右领军，先综死。〖本《胡综传》。〗◎刘咸炘曰：此本以综、详合传，正是圆神之遗，非无传也。固非附见，亦不劳补。传末乃书详字里，亦行文之宜，非后人附益。</span>
