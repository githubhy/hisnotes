---
weight: 15
title: 卷十四·魏书十四·程郭董刘蒋刘传第十四
---

# 卷十四·魏书十四·程郭董刘蒋刘传第十四

1. <span id="卷十四·魏书十四·程郭董刘蒋刘传第十四-1"></span>
魏书十四

2. <span id="卷十四·魏书十四·程郭董刘蒋刘传第十四-2"></span>
三国志十四程郭董刘蒋刘传第十四
<span class="c1">◎王鸣盛曰：诸人皆魏之谋主也，运筹决胜，功效卓然。至于翦汉之迹，肇自董昭，倾魏之端，启于资、放。列敘诸人，而以刘放殿之，且以孙资附入《放传》，以明智计之士，见利忘义不可保信。以此始者，必以此终，著戒甚深。不然，以诸人之谋略，且与二荀肩随矣，何独区而别之乎？贾诩地望无可言，然观其处父子之间，勉丕以孝，答曹甚忠，则尚优于诸人，离之此而合之彼，其例密矣。◎刘咸炘曰：此诸人虽多谋略，非发大谋，自当区于荀、贾，非有所优劣高下也。贾诩岂果忠于操？董、刘皆佞臣，而程、郭则非佞，安见程、郭非忠于操乎？至所谓著戒之意，亦似读者之意，而非必作者之意。</span>

3. <span id="卷十四·魏书十四·程郭董刘蒋刘传第十四-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：森林守望者</span>
<span class="c1">复校：擎骥</span>

## 程昱

1. <span id="卷十四·魏书十四·程郭董刘蒋刘传第十四-程昱-1"></span>
程昱字仲德，东郡东阿人也。
<span class="c1">◎东阿，见《武记》兴平元年。◎《方舆纪要》：今山东泰安府东阿县西南二十五里。</span>
长八尺三寸，美须髯。黄巾起，县丞王度反应之，烧仓库。县令踰城走，吏民负老幼东奔渠丘山。
<span class="c1">◎赵一清曰：《郡国志》“东郡东阿”注“《魏志》有渠丘山”，即此传文。◎《一统志》：曲山即渠丘山，在东阿县西北十五里。</span>
昱使人侦视度，度等得空城不能守，出城西五六里止屯。昱谓县中大姓薛房等曰：“今度等得城郭不能居，其势可知。此不过欲虏掠财物，非有坚甲利兵攻守之志也。今何不相率还城而守之？且城高厚，多谷米，今若还求令，共坚守，度必不能久，攻可破也。”房等以为然。吏民不肯从，曰：“贼在西，但有东耳。”昱谓房等：“愚民不可计事。”乃密遣数骑举幡于东山上，令房等望见，大呼言“贼已至”，便下山趣城，吏民奔走随之，求得县令，遂共城守。度等来攻城，不能下，欲去。昱率吏民开城门急击之，度等破走。东阿由此得全。

2. <span id="卷十四·魏书十四·程郭董刘蒋刘传第十四-程昱-2"></span>
初平中，兖州刺史刘岱辟昱，昱不应。是时岱与袁绍、公孙瓒和亲，绍令妻子居岱所，瓒亦遣从事范方将骑助岱。
<span class="c1">◎钱仪吉曰：○《晋书·儒林传》：范隆父方，魏雁门太守。</span>
后绍与瓒有隙。瓒击破绍军，乃遣使语岱，令遣绍妻子，使与绍绝。别敕范方：“若岱不遣绍家，将骑还。吾定绍，将加兵于岱。”岱议连日不决，别驾王彧白岱：“程昱有谋，能断大事。”岱乃召见昱，问计，昱曰：“若弃绍近援而求瓒远助，此假人于越以救溺子之说也。夫公孙瓒，非袁绍之敌也。今虽坏绍军，然终为绍所禽。夫趣一朝之权而不虑远计，将军终败。”岱从之。范方将其骑归，未至，瓒大为绍所破。岱表昱为骑都尉，昱辞以疾。

3. <span id="卷十四·魏书十四·程郭董刘蒋刘传第十四-程昱-3"></span>
刘岱为黄巾所杀。太祖临兖州，辟昱。昱将行，其乡人谓曰：“何前后之相背也！”昱笑而不应。太祖与语，说之，以昱守寿张令。
<span class="c1">寿张，见《武纪》初平三年。</span>
太祖征徐州，使昱与荀彧留守鄄城。
<span class="c1">鄄城，见《武纪》初平四年。</span>
张邈等叛迎吕布，郡县响应，唯鄄城、范、东阿不动。
<span class="c1">范，见《武纪》兴平元年。</span>
布军降者，言陈宫欲自将兵取东阿，又使汎嶷取范。
<span class="c1">◎《通鉴》“汎”作“氾”。◎胡注：○符咸翻。○皇甫谧云：本姓凡氏，遭秦乱，避地于氾水，因氏焉。○嶷，鄂力翻。</span>
吏民皆恐，彧谓昱曰：
<span class="c1">毛本“彧”作“或”，误。</span>
 “今兖州反，唯有此三城。宫等以重兵临之，非有以深结其心，三城必动。君，民之望也，归而说之，殆可！”昱乃归，过范，说其令靳允曰：
<span class="c1">◎胡三省曰：过，工禾翻。靳，居焮翻，姓也。战国楚有幸臣靳尚。</span>
“闻吕布执君母弟妻子，孝子诚不可为心！
<span class="c1">周一良以不可为心为难堪、难忍之意，说详彼。</span>
今天下大乱，英雄并起，必有命世，能息天下之乱者，此智者所详择也。得主者昌，失主者亡。陈宫叛迎吕布而百城皆应，似能有为，然以君观之，布何如人哉！
<span class="c1">北宋本无“如”字。</span>
夫布，粗中少亲，
<span class="c1">◎沈钦韩曰：○《韩非·十过篇》：智伯之为人，粗中而少亲。</span>
刚而无礼，匹夫之雄耳。宫等以势假合，不能相君也。
<span class="c1">◎胡三省曰：相，如字。言不能相与定君臣之分也。</span>
兵虽众，终必无成。曹使君智略不世出，殆天所授！君必固范，我守东阿，则田单之功可立也。
<span class="c1">◎《史记·田单传》：田单攻燕军，燕军扰乱奔走，齐人追亡逐北，所过城邑皆畔燕，齐七十余城皆复为齐。</span>
孰与违忠从恶而母子俱亡乎？唯君详虑之！”允流涕曰：“不敢有二心。”
<span class="c1">一本校改“二”作“贰”。</span>
时汎嶷已在县，允乃见嶷，伏兵刺杀之，归勒兵守。
<span class="c1">◎徐众《评》曰：
<span class="c2">◎徐众《三国评》，见《臧洪传》。◎赵一清曰：“众”乃“爰”字之讹。</span>
允于曹公，未成君臣。母，至亲也，于义应去。昔王陵母为项羽所拘，母以高祖必得天下，因自杀以固陵志。
<span class="c2">◎《汉书·王陵传》：项羽取陵母置军中，陵使至，则东乡坐陵母，欲以招陵。陵母既私送使者，泣曰：“愿为老妾语陵，善事汉王。”遂伏剑而死。</span>
明心无所系，然后可得成事人尽死之节。卫公子开方仕齐，积年不归，管仲以为不怀其亲，安能爱君，不可以为相。
<span class="c2">◎《韩非子》：管仲曰：“愿君远卫公子开方。开方事君十五年，齐、卫之间不容数日行，弃其母，久宦不归，其母不爱，安能爱君？”◎《吕氏春秋》：齐桓公曰：“卫公子启方事寡人十五年矣，其父死而不敢归哭，犹尚可疑邪？”管仲对曰：“人之情，非不爱其父也，其父之忍，又将何有于君？”</span>
是以求忠臣必于孝子之门，允宜先救至亲。徐庶母为曹公所得，刘备乃遣庶归，欲为天下者恕人子之情也。曹公亦宜遣允。
<span class="c2">◎或曰：论允当去，是也；谓操当遣允，则未详事实。操方在徐州，何缘得遣允哉！</span>
</span>
昱又遣别骑绝仓亭津，
<span class="c1">◎赵一清曰：○《水经·河水注·漯水注》：河水于范县东北流，为仓亭津。《述征记》曰：“仓亭津在范县界，去东阿六十里。”《魏土地记》曰：“津在武阳县东北七十里。”◎《一统志》：仓亭津在山东曹州府范县东北，古大河济渡处。</span>
陈宫至，不得渡。昱至东阿，东阿令枣祗
<span class="c1">枣祗，事见《任峻传》。</span>
已率厉吏民，拒城坚守。又兖州从事薛悌
<span class="c1">毛本“又”误作“丈”。</span>
与昱协谋，卒完三城，以待太祖。太祖还，执昱手曰：
<span class="c1">毛本“手”误作“乎”。</span>
“微子之力，吾无所归矣。”乃表昱为东平相，
<span class="c1">东平，见《武记》初平三年。</span>
屯范。
<span class="c1">◎《魏书》曰：昱少时常梦上泰山，两手捧日。昱私异之，以语荀彧。及兖州反，赖昱得完三城。于是彧以昱梦白太祖。
<span class="c2">此非文若所宜言，传言妄也。</span>
太祖曰：“卿当终为吾腹心。”昱本名立，太祖乃加其上“日”，更名昱也。</span>

4. <span id="卷十四·魏书十四·程郭董刘蒋刘传第十四-程昱-4"></span>
太祖与吕布战于濮阳，
<span class="c1">濮阳，东郡治。魏武使陈宫将兵留屯东郡，遂以其兵东迎吕布为兖州牧，据濮阳。</span>
数不利。蝗虫起，乃各引去。于是袁绍使人说太祖连和，欲使太祖迁家居邺。
<span class="c1">吴金华以“迁”当作“遣”说详彼。</span>
太祖新失兖州，军食尽，将许之。时昱使適还，引见，因言曰：“窃闻将军欲遣家，与袁绍连和，诚有之乎？”太祖曰：“然。”昱曰：“意者将军殆临事而惧，不然何虑之不深也！夫袁绍据燕、赵之地，有并天下之心，而智不能济也。将军自度能为之下乎？将军以龙虎之威，可为韩、彭之事邪？今兖州虽残，尚有三城。能战之士，不下万人。以将军之神武，与文若、昱等，收而用之，霸王之业可成也。
<span class="c1">◎何焯曰：昱等计谋皆启孟德奸心者，与文若需分别观之。</span>
愿将军更虑之！”太祖乃止。
<span class="c1">互见《武记》兴平元年。</span>
<span class="c1">◎《魏略》载昱说太祖曰：“昔田横，齐之世族，兄弟三人更王，据千里之齐，
<span class="c2">◎官本《考证》曰：北宋本“齐”作“地”。</span>
拥百万之众，与诸侯并南面称孤。
<span class="c2">毛本“并”作“共”。</span>
既而高祖得天下，而横顾为降虏。当此之时，横岂可为心哉！”太祖曰：“然。此诚丈夫之至辱也。”昱曰：“昱愚，不识大旨，以为将军之志，不如田横。田横，齐一壮士耳，犹羞为高祖臣。今闻将军欲遣家往邺，将北面而事袁绍。夫以将军之聪明神武，而反不羞为袁绍之下，窃为将军耻之！”◎其后语与本传略同。</span>

5. <span id="卷十四·魏书十四·程郭董刘蒋刘传第十四-程昱-5"></span>
天子都许，
<span class="c1">昱劝魏武迎天子，事见《武记》建安元年。</span>
以昱为尚书。兖州未苦安集，
<span class="c1">监本、官本作“尚未安集”，宋本、元本、冯本、吴本作“未苦安集”，一本校改作“苦未安集”。</span>
复以昱为东中郎将，
<span class="c1">东中郎将，见《董卓传》。</span>
领济阴太守，都督兖州事。刘备失徐州，来归太祖。昱说太祖杀备，
<span class="c1">◎何焯曰：观荀文若岂不识玄德者哉，而不闻有郭嘉、程昱之策，文若乃心不为曹可知矣。</span>
太祖不听。语在《武纪》。后又遣备至徐州要击袁术，昱与郭嘉说太祖曰：“公前日不图备，昱等诚不及也。今借之以兵，必有异心。”太祖悔，追之不及。会术病死，备至徐州，遂杀车胄，举兵背太祖。
<span class="c1">毛本“兵”误作“昱”。</span>
顷之，昱迁振威将军。
<span class="c1">◎洪饴孙曰：振威将军，一人，第四品。</span>
袁绍在黎阳，
<span class="c1">黎阳，见《武记》建安四年。</span>
将南渡。时昱有七百兵守鄄城，太祖闻之，使人告昱，欲益二千兵。昱不肯，曰：“袁绍拥十万众，自以所向无前。今见昱兵少，必轻易，
<span class="c1">◎吴金华曰：轻易，谓不以为意。</span>
不来攻。若益昱兵，过则不可不攻，攻之必克，徒两损其势。愿公无疑！”太祖从之。绍闻昱兵少，
<span class="c1">冯本“兵少”作“少兵”，误。</span>
果不往。太祖谓贾诩曰：“程昱之胆，过于贲、育。”昱收山泽亡命，得精兵数千人，乃引军与太祖会黎阳，讨袁谭、袁尚。谭、尚破走，拜昱奋武将军，
<span class="c1">◎沈约曰：奋武将军，始于汉末。◎洪饴孙曰：奋武将军，一人，第四品。</span>
封安国亭侯。
<span class="c1">◎沈家本曰：张燕封安国亭侯，传子方、孙融，在昱之先。同时侯者而亭名相同，未详其故。◎弼按：○《后汉书·百官志五》刘昭注引《风俗通》曰：汉家因秦，大率十里一亭。○又按《百官志》：列侯功大者食县，小者食乡、亭。○汉制十里一亭，则有同县名之亭侯，不足异也。</span>
太祖征荆州，刘备奔吴。论者以为孙权必杀备，
<span class="c1">◎何焯曰：论者徒见二袁、公孙前事。</span>
昱料之曰：“孙权新在位，
<span class="c1">《御览》作“孙权新立”。</span>
未为海内所惮。曹公无敌于天下，初举荆州，威震江表，权虽有谋，不能独当也。刘备有英名，关羽、张飞皆万人之敌也，
<span class="c1">宋本无“之”字。</span>
权必资之以御我。难解势分，备资以成，又不可得而杀也。”权果多与备兵，以御太祖。是后中夏渐平，太祖拊昱背曰：“兖州之败，不用君言，吾何以至此？”宗人奉牛酒大会，昱曰：“知足不辱，吾可以退矣。”乃自表归兵，阖门不出。
<span class="c1">◎何焯曰：归兵阖门，告者安能入哉？◎或曰：其见至高，与刘子扬同一善全身者也。</span>
<span class="c1">◎《魏书》曰：太祖征马超，文帝留守，使昱参军事。田银、苏伯等反河间，
<span class="c2">田银、苏伯，事在建安十六年，见国渊、常林传。</span>
遣将军贾信讨之。贼有千余人请降，议者皆以为宜如旧法，昱曰：“诛降者，谓在扰攘之时，天下云起，故围而后降者不赦，以示威天下，开其利路，使不至于围也。今天下略定，在邦域之中，
<span class="c2">宋本“在”上有“且”字。</span>
此必降之贼，杀之无所威惧，非前日诛降之意。臣以为不可诛也；纵诛之，宜先启闻。”众议者曰：
<span class="c2">毛本“议”误作“之”。</span>
“军事有专，无请。”昱不答。文帝起入，特引见昱曰：“君有所不尽邪？”昱曰：“凡专命者，谓有临时之急，呼吸之间者耳。今此贼制在贾信之手，无朝夕之变。故老臣不愿将军行之也。”文帝曰：“君虑之善。”即白太祖，太祖果不诛。太祖还，闻之甚说，谓昱曰：“君非徒明于军计，
<span class="c2">◎赵一清曰：宋本“计”下有“也”字。</span>
又善处人父子之间。”
<span class="c2">◎胡三省曰：以劝丕不专杀也。</span>
</span>

6. <span id="卷十四·魏书十四·程郭董刘蒋刘传第十四-程昱-6"></span>
昱性刚戾，与人多迕。
<span class="c1">◎梁章钜曰：○《文选·长笛赋》注引《魏书·程昱传》云：昱于魏武前忿争，声气忿高，边人搯之，乃止。</span>
人有告昱谋反，太祖赐待益厚。魏国既建，为卫尉，
<span class="c1">昱为卫尉，列名劝进，见《上尊号奏》。</span>
与中尉邢贞争威仪，免。
<span class="c1">◎《吴志·张昭传》：魏黄初二年，遣使者邢贞拜孙权为吴王。贞不下车，张昭责之。◎即此人也。</span>
文帝践阼，复为卫尉，进封安乡侯，增邑三百户，并前八百户。分封少子延及孙晓列侯。方欲以为公，会薨，帝为流涕，追赠车骑将军，
<span class="c1">青龙元年从祀太祖庙庭。</span>
谥曰肃侯。
<span class="c1">◎《魏书》曰：昱时年八十。◎《世语》曰：初，太祖乏食，昱略其本县，供三日粮，颇杂以人脯，由是失朝望，故位不至公。
<span class="c2">◎或曰：《世语》之妄不可信。</span>
</span>
子武嗣。武薨，子克嗣。克薨，子良嗣。

7. <span id="卷十四·魏书十四·程郭董刘蒋刘传第十四-程昱-7"></span>
晓，嘉平中为黄门侍郎。
<span class="c1">◎《世语》曰：晓字季明，有通识。</span>
时校事放横，
<span class="c1">◎《御览·二百四十一》引《魏略》云：抚军都尉，秩比二千石，本校事官。始太祖欲广耳目，使卢洪、赵达二人主刺举，洪、达多所陷入，故于时军中为之语曰：“不畏曹公，但畏卢洪；卢洪尚可，赵达杀我。”后达竟为人迫死。◎本志《高柔传》：时置校事，使察群下。太祖曰： “要能刺举而辨众事，使贤人君子为之，则不能也。”◎钱大昭曰：程晓以为校事之官，魏武特置。然孙吴亦有校事吕壹，操弄威柄，丞相以下皆畏惮之。岂一时弊政，彼此亦相仿效乎？◎姜宸英曰：校事，即明末东厂之类。◎俞正燮《癸巳存稿》卷七云：○魏、吴有校事官，似北魏之候官，明之厂卫。○《徐邈传》云：邈为尚书郎，私饮沈醉，校事赵达问以曹事，邈曰：“中圣人。”达白之太祖。○《高柔传》云：宜阳典农刘龟于禁地内射兔，功曹张京诣校事言之。帝匿京名，收龟付狱。○《卫臻传》云：殿中监擅收兰台令史，臻言：“校事侵官，类皆如此。”○《常林传》注《魏略》载校事刘肇事，是黄初中其制未革。吴之校事尤横，见《潘濬传》、《朱据传》、《是仪传》。校事或谓之典校，〖顾雍、步骘、朱据传。〗或谓之校曹，〖《陆凯传》。〗或谓校郎，〖《是仪传》。〗或谓之校官〖《诸葛恪传》。〗又有察战，征调交州孔雀，又赍药赐孙奋，亦明厂卫、校尉之流。◎弼按：察战，见《陈留王纪》咸熙元年注，与此无涉。</span>
晓上疏曰：“《周礼》云：‘设官分职，以为民极。’《春秋传曰》：‘天有十日，人有十等。’愚不得临贤，贱不得临贵。于是并建圣哲，树之风声。明试以功，九载考绩。各脩厥业，思不出位。故栾书欲拯晋侯，其子不听；
<span class="c1">◎《左传·成公十六年》：晋厉公陷于淖。栾书将载晋侯，栾针曰：〖针，书子也。〗“书退！国有大任，焉得专之？且侵官，冒也；失官，慢也；离局，奸也。有三罪焉，不可犯也。”乃掀公以出于淖。</span>
死人横于街路，邴吉不问。
<span class="c1">◎《汉书·邴吉传》：吉尝出，逢清道者，死伤横道，吉过之不问。或以讥吉，吉曰：“民斗相杀伤，长安令、京兆尹职所当禁备逐捕，宰相不亲小事，非所当于道路问也。”</span>
上不责非职之功，下不务分外之赏，吏无兼统之势，民无二事之役，斯诚为国要道，治乱所由也。远览典志，近观秦汉，虽官名改易，职司不同，
<span class="c1">毛本“司”作“虽”。</span>
至于崇上抑下，显分明例，其致一也。初无校事之官干与庶政者也。昔武皇帝大业草创，众官未备，而军旅勤苦，民心不安，乃有小罪，不可不察，故置校事，取其一切耳，然检御有方，不至纵恣也。此霸世之权宜，非帝王之正典。其后渐蒙见任，复为疾病，转相因仍，莫正其本。遂令上察宫庙，
<span class="c1">庙，疑作“寮”。</span>
下摄众司，官无局业，职无分限，随意任情，唯心所適。法造于笔端，不依科诏；狱成于门下，不顾覆讯。其选官属，以谨慎为粗疏，以謥詷为贤能。
<span class="c1">◎謥，毛本作“ ”，误。◎钱大昭曰：○《后汉书·和熹邓后纪》云：轻薄謥詷。○李贤注：謥詷，犹急遽也。謥，音七洞反。詷，音铜。○又《魏志·臧霸传》云：部从事謥詷不法。◎侯康曰：○《一切经音义·八》引《通俗文》曰：言过谓之“謥詷”。○又引《纂文》曰：謥詷，急也。
<span class="c2">吴金华以謥詷为浮夸虚诞之谓，说详彼。</span>
</span>
其治事，以刻暴为公严，以循理为怯弱。外则托天威以为声势，内则聚群奸以为腹心。大臣耻与分势，含忍而不言，小人畏其锋芒，郁结而无告。至使尹模公于目下
<span class="c1">模，宋本作“摸”，下同。</span>
肆其奸慝；罪恶之著，行路皆知，纤恶之过，积年不闻。既非《周礼》设官之意，又非《春秋》十等之义也。今外有公卿将校总统诸署，内有侍中尚书综理万机，司隶校尉督察京辇，御史中丞董摄宫殿，皆高选贤才以充其职，申明科诏以督其违。若此诸贤犹不足任，校事小吏，益不可信。若此诸贤各思尽忠，校事区区，亦复无益。若更高选国士以为校事，则是中丞司隶重增一官耳。若如旧选，尹模之奸今复发矣。进退推算，无所用之。昔桑弘羊为汉求利，卜式以为独烹弘羊，天乃可雨。
<span class="c1">◎《史记·平淮书》：是岁小旱，上令官求雨。卜式言曰：“县官当食租衣税而已，今弘羊令吏坐市列肆，贩物求利。亨弘羊，天乃雨。”</span>
若使政治得失必感天地，臣恐水旱之灾，未必非校事之由也。曹恭公远君子，近小人，《国风》托以为刺。
<span class="c1">曹诗解见《文纪》黄初四年。</span>
卫献公舍大臣，与小臣谋，定姜谓之有罪。
<span class="c1">◎《左传·襄公十四年》：卫献公出奔齐，公使祝宗告亡，且告无罪。定姜曰：“舍大臣而与小臣谋，一罪也。先君有冢卿以为师保，而蔑之，二罪也。”</span>
纵令校事有益於国，以礼义言之，尚伤大臣之心，况奸回暴露，而复不罢，是衮阙不补，
<span class="c1">◎《诗·大雅·烝民篇》：衮职有阙，仲山甫补之。◎《毛传》云：有衮冕者，君之上服也。仲山甫补之，善补过之。</span>
迷而不返也。”于是遂罢校事官。
<span class="c1">◎《文心雕龙·议对篇》云：若乃程晓之驳校事，事实允当，可谓达议体矣。◎何焯曰：罢之是也。然当时实以师方擅朝，不欲有謥詷之人，故晓言得伸。◎姚范曰：当时即有校事，乃司马借以检察麾下耳，岂为少主耳目乎？◎或曰：奉迎都许时，中丞、司隶皆旧德宿望。操恐不为己用，特设校事之属，寄耳目于爪牙。受禅以后，自当裁革。文、明无经国远谋，故相未改耳。</span>
晓迁汝南太守，
<span class="c1">◎赵一清曰：○《水经·淮水注》：新息县外城北门内有《魏汝南太守程晓碑》。</span>
年四十余薨。
<span class="c1">◎《晓别传》曰：
<span class="c2">《程晓别传》，隋、唐志不著录。</span>
晓大著文章多亡失，今之存者不能十分之一。
<span class="c2">◎何焯曰：“一”字，北宋本作“二”。◎《隋书·经籍志》：程晓《集》二卷，梁录一卷。◎《困学纪闻》：○程晓《女典》曰：丽色妖容，高才美辞，此乃兰形棘心，玉曜瓦质。◎弼按：《艺文类聚·二十三》有程晓《女典篇》。◎严可均曰：《艺文类聚·四》有晋程晓诗，或晋受禅后其人尚在，或别是一人。◎姚振宗曰：冯氏《诗纪》录存《赠傅休弈诗》、《嘲热客诗》凡三首。
<span class="c3">冯氏，冯惟讷。</span>
</span>
</span>

## 郭嘉

1. <span id="卷十四·魏书十四·程郭董刘蒋刘传第十四-郭嘉-1"></span>
郭嘉字奉孝，颍川阳翟人也。
<span class="c1">◎颍川郡治阳翟，见《武记》卷首。◎王先谦曰：吕不韦为阳翟大贾，始见《史记》县名，盖昉于秦。</span>
<span class="c1">◎《傅子》曰：嘉少有远量。汉末天下将乱。自弱冠匿名迹，密交结英儁，不与俗接，故时人多莫知，惟识达者奇之。年二十七，辟司徒府。
<span class="c2">吴金华据张宗泰说，以“司徒”为“司空”之讹，说详彼。</span>
</span>
初，北见袁绍，谓绍谋臣辛评、郭图曰：“夫智者审于量主，故百举百全而功名可立也。袁公徒欲效周公之下士，
<span class="c1">◎郝经曰：○《韩诗外传》：周公一沐三握发，一饭三吐哺，犹恐失天下之士。</span>
而未知用人之机。多端寡要，好谋无决，欲与共济天下大难，定霸王之业，难矣！”于是遂去之。先是时，颍川戏志才，
<span class="c1">戏志才，事见《荀彧传》。</span>
筹画士也，太祖甚器之。早卒。太祖与荀彧书曰：“自志才亡后，莫可与计事者。汝、颍固多奇士，谁可以继之？”彧荐嘉。召见，论天下事。太祖曰：“使孤成大业者，必此人也。”嘉出，亦喜曰：“真吾主也。”表为司空军祭酒。
<span class="c1">◎军师祭酒，详见《武纪》建安三年。《资治通鉴》作“操表嘉为司空祭酒”。◎胡三省曰：○陈《志》作“司空军祭酒”，此逸“军”字。○《晋志》曰：当涂得志，克平诸夏，初置军师祭酒，参掌戎律。</span>
<span class="c1">◎《傅子》曰：太祖谓嘉曰：“本初拥冀州之众，青、并从之，地广兵强，而数为不逊。吾欲讨之，力不敌，如何？”对曰：“刘、项之不敌，公所知也。汉祖唯智胜；项羽虽强，终为所禽。嘉窃料之，绍有十败，公有十胜，虽兵强，无能为也。绍繁礼多仪，公体任自然，此道胜一也。绍以逆动，公奉顺以率天下，此义胜二也。汉末政失于宽，绍以宽济宽，故不慑，
<span class="c2">◎北宋本“慑”作“摄”。◎胡三省曰：○摄，整也。○《左传》曰：书于伐秦，摄也。○杜预注：能自摄整。</span>
公纠之以猛
<span class="c2">毛本“纠”误作“料”。</span>
而上下知制，此治胜三也。绍外宽内忌，用人而疑之，所任唯亲戚子弟，公外易简而内机明，用人无疑，唯才所宜，不间远近，此度胜四也。绍多谋少决，失在后事，公策得辄行，应变无穷，此谋胜五也。绍因累世之资，高议揖让以收名誉，士之好言饰外者多归之，公以至心待人，推诚而行，不为虚美，以俭率下，与有功者无所吝，士之忠正远见而有实者皆原为用，此德胜六也。绍见人饥寒，恤念之形于颜色，其所不见，虑或不及也，所谓妇人之仁耳，公于目前小事，时有所忽，至于大事，与四海接，恩之所加，皆过其望，虽所不见，虑之所周，无不济也，此仁胜七也。绍大臣争权，谗言惑乱，公御下以道，浸润不行，
<span class="c2">◎胡三省曰：○《论语》：漫润之谮不行焉，可谓明也已矣。○言谮人者如水之浸润，以渐而入也。</span>
此明胜八也。绍是非不可知，公所是进之以礼，所不是正之以法，此文胜九也。绍好为虚势，不知兵要，
<span class="c2">◎胡三省曰：荀子与临武君议兵于赵孝成王前，曰：“请问兵要。”</span>
公以少克众，用兵如神，军人恃之，敌人畏之，此武胜十也。”
<span class="c2">◎何焯曰：与荀文若语少有异同，或附会也。◎沈家本曰：此注所称十胜，其度胜、谋胜、德胜、武胜，与《荀彧传》彧所言四胜大略相同，岂一事而传之者异耶？《贾诩传》诩亦言四胜，曰明胜、勇胜、用人胜、决机胜，其语虽不详，而其大意与彧所言亦同，三人之言何以若合符契耶？</span>
太祖笑曰：“如卿所言，孤何德以堪之也！”嘉又曰：“绍方北击公孙瓒，可因其远征，东取吕布。不先取布，若绍为寇，布为之援，此深害也。”太祖曰：“然。”</span>

2. <span id="卷十四·魏书十四·程郭董刘蒋刘传第十四-郭嘉-2"></span>
征吕布，三战破之，布退固守。时士卒疲倦，太祖欲引军还，嘉说太祖急攻之，遂禽布。语在《荀攸传》。
<span class="c1">◎《傅子》曰：太祖欲引军还，嘉曰：“昔项籍七十余战，未尝败北，一朝失势而身死国亡者，恃勇无谋故也。今布每战辄破，
<span class="c2">监本、官本“破”作“败”。</span>
气衰力尽，内外失守。布之威力不及项籍，而困败过之，若乘胜攻之，此成禽也。”太祖曰：“善。”◎《魏书》曰：刘备来奔，以为豫州牧。或谓太祖曰：“备有英雄志，今不早图，后必为患。”太祖以问嘉，嘉曰：“有是。然公提剑起义兵，为百姓除暴，推诚仗信以招俊杰，犹惧其未也。今备有英雄名，以穷归己而害之，是以害贤为名，则智士将自疑，
<span class="c2">北宋本“智”作“志”。</span>
回心择主，公谁与定天下？夫除一人之患，以沮四海之望，安危之机，不可不察！”太祖笑曰：“君得之矣。”◎《傅子》曰：初，刘备来降，太祖以客礼待之，使为豫州牧。嘉言于太祖曰：“备有雄才而甚得众心。张飞、关羽者，皆万人之敌也，为之死用。嘉观之，备终不为人下，其谋未可测也。古人有言：‘一日纵敌，数世之患。’宜早为之所。”是时，太祖奉天子以号令天下，方招怀英雄以明大信，未得从嘉谋。会太祖使备要击袁术，嘉与程昱俱驾而谏太祖曰：“放备，变作矣！”时备已去，遂举兵以叛。太祖恨不用嘉之言。◎案：《魏书》所云，与《傅子》正反也。
<span class="c2">◎林国赞曰：《武帝纪》、《程昱传》正与《傅子》同，《魏书》非是。</span>
</span>

3. <span id="卷十四·魏书十四·程郭董刘蒋刘传第十四-郭嘉-3"></span>
孙策转斗千里，尽有江东，闻太祖与袁绍相持于官渡，将渡江北袭许。众闻皆惧，嘉料之曰：“策新并江东，所诛皆英豪雄杰能得人死力者也。然策轻而无备，虽有百万之众，无异于独行中原也。若刺客伏起，一人之敌耳。以吾观之，必死于匹夫之手。”策临江未济，果为许贡客所杀。
<span class="c1">◎《傅子》曰：太祖欲速征刘备，议者惧军出，袁绍击其后，进不得战而退失所据。语在《武纪》。太祖疑，以问嘉。嘉劝太祖曰：“绍性迟而多疑，来必不速。备新起，众心未附，急击之必败。此存亡之机，不可失也。”
<span class="c2">◎官本《考证》曰：北宋本作“不可不测也”。</span>
太祖曰：“善。”遂东征备。备败奔绍，绍果不出。◎臣松之案：《武纪》决计征备，
<span class="c2">北宋本“《武纪》”下有“太祖”二字。</span>
量绍不出，皆出自太祖。此云用嘉计，则为不同。又本传称自嘉料孙策轻佻，
<span class="c2">◎官本《考证》云：自，宋本作“臣”。◎弼按：○何焯校本云：自，衍文。○毛本“佻”误作“俳”。</span>
必死于匹夫之手，诚为明于见事。然自非上智，无以知其死在何年也。今正以袭许年死，此盖事之偶合。
<span class="c2">◎姚范曰：袭许年死，固属偶合，即死于刺客，亦非事之可决。嘉此语藉以强镇一时众志，又或兼知卜筮之术耳。</span>
</span>

4. <span id="卷十四·魏书十四·程郭董刘蒋刘传第十四-郭嘉-4"></span>
从破袁绍，绍死，又从讨谭、尚于黎阳，连战数克。诸将欲乘胜遂攻之，嘉曰：“袁绍爱此二子，莫適立也。有郭图、逢纪为之谋臣，必交斗其间，还相离也。急之则相持，缓之而后争心生。
<span class="c1">◎《通鉴辑览》曰：急则相保，缓则相争，郭嘉之论，与卞庄事同。然谭、尚之相残，乃踵武绍、术之操戈。天道好还，信哉！</span>
不如南向荆州若征刘表者，
<span class="c1">◎或曰：妙在“若征”，此兵机也。</span>
以待其变；变成而后击之，可一举定也。”
<span class="c1">北宋本“举”下有“而”字。</span>
太祖曰：“善。”乃南征。军至西平，
<span class="c1">此为豫州汝南郡之西平县，《武记》“建安八年，公征刘表，军西平”是也。</span>
谭、尚果争冀州。谭为尚军所败，走保平原，遣辛毗乞降。太祖还救之，遂从定邺。
<span class="c1">邺为五都之一，又为冀州魏郡治，今河南彰德府临漳县西南十八里旧县村。</span>
又从攻谭于南皮，
<span class="c1">渤海郡治南皮，今直隶天津府南皮县北。</span>
冀州平。封嘉洧阳亭侯。
<span class="c1">◎《水经注》：洧水于大穴口东北枝分，东迳洧阳故城南，俗谓之复阳城，非也。盖洧、复字类音读变。汉建安中，封司空祭酒郭奉孝为侯国。◎《一统志》：洧阳城在河南陈州府扶沟县南。</span>
<span class="c1">◎《傅子》曰：河北既平，
<span class="c2">毛本“河”误作“以”。</span>
太祖多辟召青、冀、幽、并知名之士，渐臣使之，
<span class="c2">宋本“使”作“事”，毛本误作“渐可争之”。</span>
以为省事掾属。皆嘉之谋也。
<span class="c2">“省事”未详，或为“从事”、“征事”之讹。然征事止二员，置在建安十五年，见《邴原传》注。此时辟召四州知名之士，决不止二人也。</span>
</span>

5. <span id="卷十四·魏书十四·程郭董刘蒋刘传第十四-郭嘉-5"></span>
太祖将征袁尚及三郡乌丸，诸下多惧刘表使刘备袭许以讨太祖，
<span class="c1">诸下，疑为“诸将”或“群下”之误。《通鉴》作“诸将皆曰”。</span>
嘉曰：“公虽威震天下，胡恃其远，必不设备。因其无备，卒然击之，可破灭也。且袁绍有恩于民夷，而尚兄弟生存。今四州之民，徒以威附，德施未加，舍而南征，尚因乌丸之资，招其死主之臣，
<span class="c1">◎胡三省曰：言欲为其主致死，而留滞不得逞者。</span>
胡人一动，民夷俱应，以生蹋顿之心，成觊觎之计，
<span class="c1">◎胡三省曰：觊，音冀。觎，音俞。</span>
恐青、冀非己之有也。表，坐谈客耳，自知才不足以御备，重任之则恐不能制，轻任之则备不为用，虽虚国远征，公无忧矣。”太祖遂行。至易，
<span class="c1">◎胡三省曰：○易县，前汉属涿郡，后汉省。○宋白曰：汉易县故城，在今涿州归义县东南十五里大易故城是。◎弼按：《后汉·郡国志》易县改属河间郡，胡氏云“后汉省”，误也。◎《一统志》：故城，今直隶保定府雄县西北十五里。</span>
嘉言曰：“兵贵神速。今千里袭人，辎重多，难以趋利，且彼闻之，必为备；不如留辎重，轻兵兼道以出，掩其不意。”太祖乃密出卢龙塞，
<span class="c1">卢龙塞，见《武记》建安十二年。</span>
直指单于庭。虏卒闻太祖至，惶怖合战。大破之，斩蹋顿及名王已下。尚及兄熙走辽东。

6. <span id="卷十四·魏书十四·程郭董刘蒋刘传第十四-郭嘉-6"></span>
嘉深通有算略，达于事情。太祖曰：“唯奉孝为能知孤意。”年三十八，
<span class="c1">毛本、局本作 “年二十八”，误。观本传裴注引《傅子》云“年二十七，辟司徒府”，及魏武与荀彧书云“郭奉孝年不满四十”，可证。建安三年初置军师祭酒，奉孝即为是官，至建安十二年从征柳城，还死，適十一年。故魏武表云“自从征伐，十有一年也”。</span>
自柳城还，
<span class="c1">柳城，今热河承德府建昌县北哈喇沁右翼。</span>
疾笃，太祖问疾者交错。及薨，临其丧，哀甚，谓荀攸等曰：“诸君年皆孤辈也，唯奉孝最少。天下事竟，欲以后事属之，而中年夭折，命也夫！”乃表曰：“军祭酒郭嘉，自从征伐，十有一年。每有大议，临敌制变。臣策未决，嘉辄成之。平定天下，谋功为高。不幸短命，事业未终。追思嘉勋，实不可忘。可增邑八百户，并前千户。”
<span class="c1">◎《水经·颍水注》：颍水迳阳翟县故城北，故颍川郡治，城西有郭奉孝碑。</span>
<span class="c1">◎《魏书》载太祖表曰：“臣闻褒忠宠贤，未必当身，念功惟绩，恩隆后嗣。
<span class="c2">毛本“恩”误作“思”。</span>
是以楚宗孙叔，显封厥子；
<span class="c2">◎《列子》：孙叔敖死，王果以美地封其子。子辞不受，请寝丘，与之，至今不失。</span>
岑彭既没，爵及支庶。
<span class="c2">◎范《书·岑彭传》：彭薨，子遵嗣，徙封细阳侯。十三年，帝思彭功，复封遵弟淮为谷阳侯。</span>
故军祭酒郭嘉，忠良渊淑，体通性达。每有大议，发言盈庭，执中处理，动无遗策。自在军旅，十有余年，行同骑乘，坐共幄席，东禽吕布，西取眭固，斩袁谭之首，平朔土之众，踰越险塞，荡定乌丸，震威辽东，以枭袁尚。虽假天威，易为指麾，至于临敌，发扬誓命，凶逆克殄，勋实由嘉。方将表显，
<span class="c2">毛本“方”误作“力”。</span>
短命早终。上为朝廷悼惜良臣，下自毒恨丧失奇佐。宜追增嘉封，并前千户，褒亡为存，厚往劝来也。”</span>
谥曰贞侯。子奕嗣。
<span class="c1">《魏书》称奕通达见理。奕字伯益，见王昶《家诫》。
<span class="c2">昶《家诫》，见《昶传》。</span>
</span>

7. <span id="卷十四·魏书十四·程郭董刘蒋刘传第十四-郭嘉-7"></span>
后太祖征荆州还，于巴丘遇疾疫，烧船，
<span class="c1">巴丘，见《武纪》建安十三年。</span>
叹曰：“郭奉孝在，不使孤至此。”
<span class="c1">◎《傅子》曰：太祖又云：“哀哉奉孝！痛哉奉孝！惜哉奉孝！”
<span class="c2">◎何焯曰：孟德追惜奉孝，而诸葛亦思孝直帷幄之助，不可或失其人，虽英雄必资群策也。</span>
</span>
初，陈群非嘉不治行检，数廷诉嘉，嘉意自若。太祖愈益重之，
<span class="c1">监本、官本“重”作“厚”。</span>
然以群能持正，亦悦焉。
<span class="c1">郭嘉从祀太祖庙庭，见《陈留王纪》景元三年。</span>
<span class="c1">◎《傅子》曰：太祖与荀彧书，追伤嘉曰：“郭奉孝年不满四十，相与周旋十一年，阻险艰难，皆共罹之。又以其通达，见世事无所凝滞，欲以后事属之，何意卒尔失之，悲痛伤心。今表增其子满千户，然何益亡者，追念之感深。且奉孝乃知孤者也；天下人相知者少，又以此痛惜。奈何奈何！”又与彧书曰：“追惜奉孝，不能去心。其人见时事兵事，过绝于人。又人多畏病，南方有疫，常言‘吾往南方，则不生还’。然与共论计，云当先定荆。此为不但见计之忠厚，
<span class="c2">一本校改作“当先定荆州，此行不惮见计之忠厚”。</span>
必欲立功分，弃命定。事人心乃尔，何得使人忘之！”
<span class="c2">◎姚范曰：余疑“命定”绝句，“事”字属下。</span>
</span>
奕为太子文学，早薨。
<span class="c1">◎范《书·列女传》：南阳阴瑜妻者，颍川荀爽之女也，名采，字女荀，聪敏有才艺。年十七，適阴氏。十九产一女，而瑜卒。采时尚丰少，常虑为家所逼，自防御甚固。后同郡郭奕丧妻，爽以采许之。◎章怀注引《魏书》：奕字伯益，嘉之子也，为太子文学，早卒。◎陈景云曰：郭嘉卒于建安十二年，年三十八，距荀爽之殁几二十年。计爽存日，嘉年方冠，不得有授室壮子。又爽名德素著，亦定无强夺女志事。爽、奕二字，必有误。◎沈钦韩曰：此郭奕或别一人，非《魏志》所云嘉子字伯益者。</span>
子深嗣。深薨，子猎嗣。
<span class="c1">◎《世语》曰：嘉孙敞，字泰中，有才识，位散骑常侍。</span>

## 董昭

1. <span id="卷十四·魏书十四·程郭董刘蒋刘传第十四-董昭-1"></span>
董昭字公仁，
<span class="c1">◎沈钦韩曰：晋讳昭，改“昭”为“照”或为“曜”。《隶释·魏公卿上尊号奏碑》“将作大匠千秋亭侯臣照”，即董昭也。碑既追改为“照”，吴韦曜亦改原名“昭”作“曜”，则陈《书》此传无容不讳。盖裴松之所追改，而偶未及韦曜耳。◎周寿昌曰：吴张子布仍作张昭，初未改名。《魏志》中尚有胡昭、郝昭、吕昭、廉昭，“昭”字不尽作“照”。</span>
济阴定陶人也。
<span class="c1">济阴郡治定陶，见《武记》初平四年。</span>
举孝廉，除廮陶长、
<span class="c1">◎钜鹿郡治廮陶，见《武记》建安十七年。◎范《书·贾琮传》：琮为冀州刺史，之部，诸臧过者望风解印绶去，唯廮陶长济阴董昭当官待琮，于是州界翕然。</span>
柏人令，
<span class="c1">◎《郡国志》：冀州赵国柏人。◎汉高祖过赵，问县名柏人，去弗宿，即此。◎《一统志》：柏人故城，今直隶顺德府唐山县西。</span>
袁绍以为参军事。绍逆公孙瓒于界桥，
<span class="c1">界桥，一曰界城桥，在今直隶顺德府广宗县东老漳河上。</span>
钜鹿太守李邵
<span class="c1">◎赵一清曰：李邵，亦见《司马朗传》。《蜀志·杨戏辅臣赞》字永南者，又一李邵也。</span>
及郡冠盖，以瓒兵强，皆欲属瓒。绍闻之，使昭领钜鹿。
<span class="c1">◎钱大昭曰：以下文绍以昭领魏郡太守例之，则“钜鹿”下当有“太守”二字。</span>
问： “御以何术？”对曰：“一人之微，不能消众谋，欲诱致其心，唱与同议，及得其情，乃当权以制之耳。计在临时，未可得言。”
<span class="c1">◎或曰：此制事之妙略，先言如何者妄也。</span>
时郡右姓孙伉等数十人专为谋主，惊动吏民。昭至郡，伪作绍檄告郡云：“得贼罗候安平张吉辞，当攻钜鹿，贼故孝廉孙伉等为应，檄到收行军法，恶止其身，妻子勿坐。”昭案檄告令，皆即斩之。一郡惶恐，乃以次安慰，遂皆平集。事讫白绍，绍称善。会魏郡太守栗攀为兵所害，绍以昭领魏郡太守。时郡界大乱，贼以万数，遣使往来，交易市买。昭厚待之，因用为间，乘虚掩讨，辄大克破。二日之中，羽檄三至。

2. <span id="卷十四·魏书十四·程郭董刘蒋刘传第十四-董昭-2"></span>
昭弟访，在张邈军中。邈与绍有隙，绍受谗将致罪于昭。昭欲诣汉献帝，
<span class="c1">◎李龙官曰：此时不应称“献”，疑为“见”字之讹。◎沈家本曰：见帝不应曰“诣汉”，恐“汉”字亦误。</span>
至河内，为张杨所留。因杨上还印绶，拜骑都尉。时太祖领兖州，遣使诣杨，欲令假涂西至长安，杨不听。昭说杨曰：“袁、曹虽为一家，势不久群。曹今虽弱，然实天下之英雄也，当故结之。
<span class="c1">◎胡三省曰：故者，结交之因也，谓因事而结之。◎严衍曰：用意曰故。
<span class="c2">吴金华以“故”、“固”通，故结为固结之义。</span>
</span>
况今有缘，宜通其上事，并表荐之；若事有成，永为深分。”
<span class="c1">◎胡三省曰：契分也。是时董昭在河内，操不能使也。而为操道地，盖闻其雄略，先为效用以自结也。</span>
杨于是通太祖上事，表荐太祖。昭为太祖作书与长安诸将李傕、郭汜等，各随轻重致殷勤。杨亦遣使诣太祖。太祖遗杨犬马金帛，遂与西方往来。天子在安邑，
<span class="c1">河东郡治安邑，见《武帝记》兴平二年。</span>
昭从河内往，
<span class="c1">毛本、局本“内”作“南”，误。</span>
诏拜议郎。

3. <span id="卷十四·魏书十四·程郭董刘蒋刘传第十四-董昭-3"></span>
建安元年，太祖定黄巾于许，遣使诣河东。会天子还洛阳，韩暹、杨奉、董承及杨各违戾不和。昭以奉兵马最强而少党援，作太祖书与奉曰：“吾与将军闻名慕义，便推赤心。今将军拔万乘之艰难，反之旧都，翼佐之功，超世无畴，何其休哉！方今群凶猾夏，
<span class="c1">◎孔安国曰：猾，乱也。夏，华夏也。</span>
四海未宁，神器至重，事在维辅；必须众贤以清王轨，诚非一人所能独建。心腹四支，实相恃赖，一物不备，则有阙焉。将军当为内主，吾为外援。今吾有粮，将军有兵，有无相通，足以相济，死生契阔，相与共之。”
<span class="c1">◎毛苌曰：契阔，勤苦也。◎此盖谓死也，生也，处勤苦之中，相与共之也。</span>
奉得书喜悦，语诸将军曰：
<span class="c1">吴金华据传例，以“军”字衍。</span>
“兖州诸军近在许耳，有兵有粮，国家所当依仰也。”遂共表太祖为镇东将军，袭父爵费亭侯；
<span class="c1">费亭，见《武帝记》卷首。魏武袭封费亭侯，详见《武帝记》建安元年。</span>
昭迁符节令。
<span class="c1">◎《续汉志·百官志》：符节令，一人，六百石。</span>

4. <span id="卷十四·魏书十四·程郭董刘蒋刘传第十四-董昭-4"></span>
太祖朝天子于洛阳，引昭并坐，问曰：“今孤来此，当施何计？”昭曰：“将军兴义兵以诛暴乱，入朝天子，辅翼王室，此五伯之功也。此下诸将，人殊意异，未必服从，今留匡弼，事势不便，惟有移驾幸许耳。然朝廷播越，新还旧京，远近跂望，
<span class="c1">◎胡三省曰：跂，渠宜翻，举足也。</span>
冀一朝获安。今复徙驾，不厌众心。夫行非常之事，乃有非常之功，愿将军算其多者。”
<span class="c1">◎胡三省曰：事有利，亦有害，惟算其利多而害少者行之。◎或曰：操之得制天下之命者，以此。昭之人品不足称，其谋略特妙，不下二荀。</span>
太祖曰：“此孤本志也。杨奉近在梁耳，
<span class="c1">梁，见《武帝记》建安元年。</span>
闻其兵精，得无为孤累乎？”昭曰：“奉少党援，将独委质。镇东、费亭之事，皆奉所定，又闻书命申束，足以见信。宜时遣使厚遗答谢，以安其意。说‘京都无粮，欲车驾暂幸鲁阳，
<span class="c1">鲁阳，见《刘表传》。</span>
鲁阳近许，
<span class="c1">宋、元本脱下“鲁阳”二字，冯本捥补。</span>
转运稍易，可无县乏之忧’。奉为人勇而寡虑，必不见疑，比使往来，足以定计。奉何能为累！”太祖曰：“善。”即遣使诣奉。徙大驾至许。
<span class="c1">毛本“徙”误作“徒”。</span>
奉由是失望，与韩暹等到定陵钞暴。
<span class="c1">◎定陵，见《钟繇传》。◎钱玷曰：舞阳县东北滍水之南。</span>
太祖不应，密往攻其梁营，降诛即定。
<span class="c1">事见《武纪》。</span>
奉、暹失众，东降袁术。
<span class="c1">◎本志《董卓传》：暹、奉不能奉王法，各出奔，寇徐、扬间，为刘备所杀。</span>
三年，昭迁河南尹。时张杨为其将杨丑所杀，
<span class="c1">见《张杨传》。</span>
杨长史薛洪、河内太守缪尚城守待绍救。
<span class="c1">互见《武记》建安四年。</span>
太祖令昭单身入城，告喻洪、尚等，即日举众降。以昭为冀州牧。
<span class="c1">贾诩来降，以诩为冀州牧，旋又以董昭为冀州牧，是时袁绍犹存，皆遥领也。河北既平，则操自领之耳。</span>

5. <span id="卷十四·魏书十四·程郭董刘蒋刘传第十四-董昭-5"></span>
太祖令刘备拒袁术，昭曰：“备勇而志大，关羽、张飞为之羽翼，恐备之心未可得论也！”太祖曰：“吾已许之矣。”备到下邳，杀徐州刺史车胄，反。太祖自征备，徙昭为徐州牧。袁绍遣将颜良攻东郡，又徙昭为魏郡太守，从讨良。良死后，进围邺城。袁绍同族春卿为魏郡太守，在城中，其父元长在扬州，太祖遣人迎之。昭书与春卿曰：“盖闻孝者不背亲以要利，仁者不忘君以徇私，志士不探乱以徼幸，智者不诡道以自危。足下大君，昔避内难，南游百越，非疏骨肉，乐彼吴会，智者深识，独或宜然。曹公愍其守志清恪，离群寡俦，故特遣使江东，或迎或送，今将至矣。就令足下处偏平之地，依德义之主，居有泰山之固，身为乔松之偶，以义言之，犹宜背彼向此，舍民趣父也。且邾仪父始与隐公盟，鲁人嘉之，而不书爵，
<span class="c1">◎《左传·隐公元年》：公及邾仪父盟于蔑，邾子克也。未王命，故不书爵。曰仪父，贵之也。</span>
然则王所未命，爵尊不成，《春秋》之义也。况足下今日之所托者乃危乱之国，所受者乃矫诬之命乎？苟不逞之与群，而厥父之不恤，不可以言孝。忘祖宗所居之本朝，安非正之奸职，
<span class="c1">宋本“未”作“非”。</span>
难可以言忠。忠孝并替，难以言智。又足下昔日为曹公所礼辟，夫戚族人而疏所生，内所寓而外王室，怀邪禄而叛知己，远福祚而近危亡，弃明义而收大耻，不亦可惜邪！若能翻然易节，奉帝养父，委身曹公，忠孝不坠，荣名彰矣。宜深留计，早决良图。”邺既定，以昭为谏议大夫。后袁尚依乌丸蹋顿，太祖将征之。患军粮难致，凿平虏、泉州二渠入海通运，昭所建也。
<span class="c1">◎平虏、泉州二渠，详见《武记》建安十一年。◎谢鍾英曰：平虏渠，在今直隶天津府沧州南，首起饶阳，东至沧州。泉州渠，首起今顺天府武清县南，东北迳宝坻，北入洵河。</span>
太祖表封千秋亭侯，
<span class="c1">◎赵一清曰：○《水经·谷水注》：千秋亭垒石为垣，世谓之城也。○潘岳《西征赋》“亭有千秋之号，无七旬之期”，谓是亭也。</span>
转拜司空军祭酒。

6. <span id="卷十四·魏书十四·程郭董刘蒋刘传第十四-董昭-6"></span>
后昭建议：“宜修古建封五等。”太祖曰：“建设五等者，圣人也，又非人臣所制，吾何以堪之？”昭曰：“自古以来，人臣匡世，未有今日之功。有今日之功，未有久处人臣之势者也。今明公耻有惭德而未尽善，乐保名节而无大责，德美过于伊、周，此至德之所极也。然太甲、成王未必可遭，今民难化，甚于殷、周，处大臣之势，使人以大事疑己，诚不可不重虑也。明公虽迈威德，明法术，而不定其基，为万世计，犹未至也。定基之本，在地与人，宜稍建立，以自籓卫。明公忠节颖露，天威在颜，耿弇床下之言，
<span class="c1">◎范《书·耿弇传》：光武居邯郸宫，昼卧温明殿。弇入造床下，因请閒曰：“今更始失政，君臣淫乱，其败不久。公首事南阳，破百万之军，今定河北，北据天府之地，以义征伐，发号响应，天下可传檄而定。天下至重，不可令他姓得之。”光武大悦，拜弇为大将军。</span>
朱英无妄之论，
<span class="c1">◎《史记·春申君列传》：观津人朱英谓春申君曰：“世有毋望之福，又有毋望之祸。今君处毋望之世，事毋望之主，安可以无毋望之人乎？”</span>
不得过耳。昭受恩非凡，不敢不陈。”
<span class="c1">◎姜宸英曰：苏则称昭为佞人，诚然。◎何焯曰：昭自顾才谋非荀、郭之俦，遂首为谄邪，以媚于操。时操势已成，故不为耿苞耳。</span>
<span class="c1">◎《献帝春秋》曰：昭与列侯诸将议，以丞相宜进爵国公，九锡备物，以彰殊勋；书与荀彧曰：“昔周旦、吕望，当姬氏之盛，因二圣之业，辅翼成王之幼，功勋若彼，犹受上爵，锡土开宇。末世田单，驱强齐之众，报弱燕之怨，收城七十，迎复襄王；襄王加赏于单，使东有掖邑之封，西有菑上之虞。
<span class="c2">◎赵一清曰：○《前汉书·地理志》：东莱郡掖县。○田单号安平君，即汉菑川国之东安平也。○阚骃曰：博陵有安平国，故此加东，后汉改属北海国。</span>
前世录功，浓厚如此。今曹公遭海内倾覆，宗庙焚灭，躬擐甲胄，周旋征伐，栉风沐雨，且三十年，芟夷群凶，为百姓除害，使汉室复存，刘氏奉祀。方之曩者数公，若太山之与丘垤，岂同日而论乎？今徒与列将功臣，并侯一县，
<span class="c2">毛本“今”误作“岂”。</span>
此岂天下所望哉！”
<span class="c2">◎李安溪曰：论操当日势堪改步，仅上公之爵，而彧犹吝之，此诚人所难言也。操后虽称王，而未敢移汉祚，未必非惑于文若之事。今人但归功北海，固非稽实之论也。</span>
</span>
后太祖遂受魏公、魏王之号，皆昭所创。
<span class="c1">此为承祚诛心之笔。</span>

7. <span id="卷十四·魏书十四·程郭董刘蒋刘传第十四-董昭-7"></span>
及关羽围曹仁于樊，
<span class="c1">◎胡三省曰：樊城在襄阳东，北临汉水。◎谢鍾英：今襄阳府城北汉江上，与襄阳隔水对峙。</span>
孙权遣使辞以“遣兵西上，欲掩取羽。江陵、公安累重，
<span class="c1">“累重”二字，一本改作“二城”。
<span class="c2">◎吴金华曰：累重，即指军人家属。</span>
</span>
羽失二城，必自奔走，樊军之围，不救自解。乞密不漏，令羽有备。”太祖诘群臣，群臣咸言宜当密之。昭曰：“军事尚权，期于合宜。宜应权以密，而内露之。羽闻权上，若还自护，围则速解，便获其利。可使两贼相对衔持，
<span class="c1">◎胡三省曰：以马为喻也。两马欲相踶啮，既加之衔勒，两不能动矣，而欲斗之气未衰，相对衔持，则两虽跳梁，力必自敝。</span>
坐待其弊。秘而不露，使权得志，非计之上。又，围中将吏不知有救，计粮怖惧，
<span class="c1">◎胡三省曰：计城中之粮不足以持久，则心怀怖惧也。</span>
傥有他意，为难不小。露之为便。且羽为人强梁，自恃二城守固，必不速退。”
<span class="c1">◎何焯曰：倘权计未就，樊守已下，关遂长驱，则许、洛瓦解，吕蒙亦沮矣。昭可谓虑之周也。</span>
太祖曰：“善。”即敕救将徐晃以权书射著围里及羽屯中，围里闻之，志气百倍。羽果犹豫。
<span class="c1">◎胡三省曰：羽虽见权书，自恃江陵、公安守固，非权旦夕可拔；又因水势结围，以临樊城，有必破之势，释之而去，必丧前功。此其所以犹豫也。</span>
权军至，得其二城，羽乃破败。

8. <span id="卷十四·魏书十四·程郭董刘蒋刘传第十四-董昭-8"></span>
文帝即王位，拜昭将作大匠。
<span class="c1">◎将作大匠，见《崔琰传》。◎赵一清曰：○《前汉书·百官公卿表》：将作少府，秦官，景帝更名将作大匠，一人，秩两千石。◎弼按：《上尊号奏》作“督军御史将作大匠千秋亭侯臣照”。</span>
及践阼，迁大鸿胪，
<span class="c1">◎《续百官志》：大鸿胪，卿，一人，中二千石。</span>
进封右乡侯。二年，分邑百户，赐昭弟访爵关内侯，徙昭为侍中。
<span class="c1">◎《续·百官志》：侍中，比二千石。◎本志《苏则传》：则征拜侍中，与董昭同寮。昭枕则膝卧，则推下之，曰：“苏则之膝，非佞人之枕也。”</span>
三年，征东大将军曹休临江在洞浦口，
<span class="c1">洞浦，见《曹休传》。</span>
自表：“原将锐卒虎步江南，因敌取资，事必克捷；若其无臣，不须为念。”
<span class="c1">◎钱大昭曰：无臣，疑当作“无成”。◎梁章钜说同。◎周寿昌。曰：“无臣”作“无成”恐不然。时休假钺专征，自矜必捷。若果无成，当任败师之罪，安得云“不须为念”乎？休此表必尚有曲折，此摘其略数语，故意不甚显。大约言臣若死于敌，不须以臣为念。观下帝恐休便渡江，昭窥帝忧色，有何肯乘危自投死地，休意自沮之劝也。
<span class="c2">◎吴金华曰：无臣，犹言无我。</span>
</span>
帝恐休便渡江，驿马诏止。时昭侍侧，因曰：“窃见陛下有忧色，独以休济江故乎？今者渡江，人情所难，就休有此志，势不独行，当须诸将。臧霸等既富且贵，无复他望，但欲终其天年，保守禄祚而已，何肯乘危自投死地，以求徼倖？苟霸等不进，休意自沮。臣恐陛下虽有敕渡之诏，犹必沈吟，未便从命也。”是后无几，暴风吹贼船，悉诣休等营下，斩首获生，贼遂迸散。诏敕诸军促渡。军未时进，贼救船遂至。

9. <span id="卷十四·魏书十四·程郭董刘蒋刘传第十四-董昭-9"></span>
大驾幸宛，
<span class="c1">宛，南阳郡治，今河南南阳府南阳县治。</span>
征南大将军夏侯尚等攻江陵，未拔。时江水浅狭，尚欲乘船将步骑入渚中安屯，
<span class="c1">◎胡三省曰：渚，洲也，即江陵之中洲也。</span>
作浮桥，南北往来，议者多以为城必可拔。昭上疏曰：“武皇帝智勇过人，而用兵畏敌，不敢轻之若此也。
<span class="c1">◎胡三省曰：言行兵不敢履危道。</span>
夫兵好进恶退，常然之数。平地无险，犹尚艰难，就当深入，还道宜利，兵有进退，不可如意。今屯渚中，至深也；浮桥而济，至危也；一道而行，至狭也：三者兵家所忌，而今行之。贼频攻桥，误有漏失，
<span class="c1">◎胡三省曰：谓桥或为敌所断也。</span>
渚中精锐，非魏之有，将转化为吴矣。臣私慼之，
<span class="c1">◎胡三省曰：慼，忧也。</span>
忘寝与食，而议者怡然不以为忧，岂不惑哉！加江水向长，一旦暴增，何以防御？就不破贼，尚当自完。奈何乘危，不以为惧？事将危矣，惟陛下察之！”帝悟昭言，即诏尚等促出。贼两头并前，
<span class="c1">宋本“并”作“前”。</span>
官兵一道引去，不时得泄，
<span class="c1">◎胡三省曰：泄，去也。</span>
将军石建、高迁仅得自免。军出旬日，江水暴长。帝曰：“君论此事，何其审也！正使张、陈当之，何以复加。”
<span class="c1">《魏名臣奏》载董昭表，见《张鲁传》注。</span>
五年，徙封成都乡侯，
<span class="c1">此当为荆州南阳郡之成都，非益州蜀郡之成都也。</span>
拜太常。其年，徙光禄大夫、给事中。从大驾东征，七年还，拜太仆。明帝即位，进爵乐平侯，
<span class="c1">乐平，见《管宁传》张臶除乐平令注。</span>
邑千户，转卫尉。分邑百户，赐一子爵关内侯。

10. <span id="卷十四·魏书十四·程郭董刘蒋刘传第十四-董昭-10"></span>
太和四年，行司徒事，
<span class="c1">◎胡三省曰：资望轻、未可为公者为行事。</span>
六年，拜真。
<span class="c1">◎《御览》卷四百八十八引《语林》云：董昭为魏武帝重臣，后失势，文、明世入为卫尉。昭乃厚加意于侏儒。正朝大会，侏儒作董卫尉啼面言昔太祖时事，举坐大笑。明帝怅然不怡。月中为司徒。</span>
昭上疏陈末流之弊曰：“凡有天下者，莫不贵尚敦朴忠信之士，深疾虚伪不真之人者，以其毁教乱治，败俗伤化也。近魏讽则伏诛建安之末，曹伟则斩戮黄初之始。伏惟前后圣诏，深疾浮伪，欲以破散邪党，常用切齿；而执法之吏皆畏其威势，
<span class="c1">宋本“威”作 “权”。</span>
莫能纠擿，毁坏风俗，侵欲滋甚。窃见当今年少，不复以学问为本，专更以交游为业；国士不以孝悌清修为首，乃以趋势游利为先。合党连群，
<span class="c1">毛本、局本“连”误作“之”。</span>
互相褒叹，以毁訾为罚戮，用党誉为爵赏，附己者则叹之盈言，不附者则为作瑕衅。
<span class="c1">◎胡三省曰：叹者，嗟叹而称其美也。盈，溢也。叹美之过溢于言辞，则为溢美之言。玉之病曰瑕，器之隙曰衅。</span>
至乃相谓‘今世何忧不度邪，但求人道不勤，
<span class="c1">◎严衍曰：求，疑作“患”。</span>
罗之不博耳；
<span class="c1">◎胡三省曰：言广布党友，则互为羽翼，身安而无患，可以度世也。</span>
又何患其不知己矣，
<span class="c1">《通鉴》无“矣”字，作“人何患其不己知”。</span>
但当吞之以药而柔调耳。’
<span class="c1">◎胡三省曰：谓毁誉所加，彼诚好誉而恶毁，则其心柔服调顺，于我无忤，如吞之以药也。</span>
又闻或有使奴客名作在职家人，冒之出入，往来禁奥，交通书疏，有所探问。
<span class="c1">◎胡三省曰：谓如职在尚书，出入禁省，则有令史，有主书，有苍头庐儿为之给使。今使奴客冒其名，以出入往来为奸。</span>
凡此诸事，皆法之所不取，
<span class="c1">◎钱仪吉曰：不，疑作“必”。</span>
刑之所不赦，虽讽、伟之罪，无以加也。”帝于是发切诏，斥免诸葛诞、邓飏等。
<span class="c1">◎《通鉴辑览》曰：东汉清流，取鉴不远，故董昭之说易行。第清流以草野抗荐绅，此乃缘附贵介公子，所谓每况愈下，而其为人心风俗之害则均也。</span>
昭年八十一薨，
<span class="c1">青龙四年五月乙卯薨，见《明纪》。</span>
谥曰定侯。
<span class="c1">◎《寰宇记》卷十三：董昭墓在曹州济阴县东二十里。</span>
子胄嗣。胄历位郡守、九卿。

## 刘晔

1. <span id="卷十四·魏书十四·程郭董刘蒋刘传第十四-刘晔-1"></span>
刘晔字子扬，淮南成惪人也，
<span class="c1">惪，音德。
<span class="c2">◎《郡国志》：扬州九江郡成德。◎王先谦曰：九江郡，三国魏、吴分据，吴割入庐江。魏改曰淮南。◎谢鍾英曰：《国志》所书九江、楚国、淮南，皆据当时之名。◎《一统志》：成德故城，在今安徽凤阳府寿州东南。◎谢鍾英曰：当在寿州芍坡东南。</span>
</span>
汉光武子阜陵王延后也。
<span class="c1">◎范《书·光武十王传》：阜陵质王延，建武十五年封淮阳公，十七年进爵为王。◎沈家本曰：两“也”字必有一衍。</span>
父普，母脩，
<span class="c1">母脩，脩为姓乎？抑名邪？</span>
产涣及晔。涣九岁，晔七岁，而母病困。临终，戒涣、晔以普之侍人，有谄害之性，“身死之后，惧必乱家。汝长大能除之，则吾无恨矣。”晔年十三，谓兄涣曰：“亡母之言，可以行矣。”涣曰：“那可尔！”晔即入室杀侍者，径出拜墓。舍内大驾，白普。普怒，遣人追晔。晔还拜谢曰：“亡母顾命之言，敢受不请擅行之罚。”普心异之，遂不责也。汝南许劭名知人，避地扬州，称晔有佐世之才。

2. <span id="卷十四·魏书十四·程郭董刘蒋刘传第十四-刘晔-2"></span>
扬士多轻侠狡桀，有郑宝、张多、许乾之属，
<span class="c1">◎晔与鲁肃书云：郑宝在巢湖，拥众万余。◎见《吴志·鲁肃传》。</span>
各拥部曲。宝最骁果，才力过人，一方所惮。欲驱略百姓越赴江表，以晔高族名人，
<span class="c1">◎胡三省曰：晔出于汉之宗室，与蒋济、胡质俱为扬州名士。</span>
欲强逼使便唱导此谋。
<span class="c1">宋本作“欲强逼晔，使唱导此谋”。</span>
晔时年二十余，心内忧之，而未有缘。会太祖遣使诣州，有所案问。晔往见，为论事势，要将与归，驻止数日。宝果从数百人赍牛酒来候使，晔令家僮将其众坐中门外，为设酒饭；与宝于内宴饮。密勒健儿，令因行觞而斫宝。宝性不甘酒，视候甚明，觞者不敢发。晔因自引取佩刀斫杀宝，
<span class="c1">《御览》“佩”作 “使”。</span>
斩其首以令其军，云：“曹公有令，敢有动者，与宝同罪。”众皆惊怖，走还营。营有督将精兵数千，惧其为乱，晔即乘宝马，将家僮数人，诣宝营门，呼其渠帅，喻以祸福，皆叩头开门内晔。晔抚慰安怀，咸悉悦服，推晔为主。晔睹汉室渐微，己为支属，不欲拥兵，
<span class="c1">◎何焯曰：此时曹氏代汉之势未成，以支属不欲拥兵，乃晔后来饰词。</span>
遂委其部曲与庐江太守刘勋。勋怪其故，晔曰：“宝无法制，其众素以钞略为利，仆宿无资，
<span class="c1">◎胡三省曰：谓先无名位为之资也。</span>
而整齐之，必怀怨难久，故相与耳。”
<span class="c1">◎胡三省曰：天下殽乱之时，设有不幸为众推，当以刘晔为法。</span>
时勋兵强于江、淮之间。孙策恶之，遣使卑辞厚币，以书说勋曰：“上缭宗民，
<span class="c1">◎上缭属扬州豫章郡海昏县，今江西南康府建昌县南十七里。◎《水经·赣水注》缭水又径海昏县，谓之上缭水。◎谢鍾英曰：海昏上缭宗民不受发召，即此。◎何焯曰：此宗民亦是賨贼，即当时山越也。</span>
数欺下国，忿之有年矣。击之，路不便，愿因大国伐之。上缭甚实，得之可以富国，请出兵为外援。”勋信之，又得策珠宝、葛越，
<span class="c1">◎《文选》注曰：葛越，草布也。今葛布谓之葛越，白布谓之白越。</span>
喜悦。外内尽贺，
<span class="c1">北宋本作“内外”。</span>
而晔独否。勋问其故，对曰：“上缭虽小，城坚池深，攻难守易，不可旬日而举，则兵疲于外，而国内虚。策乘虚而袭我，则后不能独守。是将军进屈于敌，退无所归。若军必出，祸今至矣。”勋不从。兴兵伐上缭，策果袭其后。勋穷踧，遂奔太祖。

3. <span id="卷十四·魏书十四·程郭董刘蒋刘传第十四-刘晔-3"></span>
太祖至寿春，时庐江界有山贼陈策，众数万人，临险而守。先时遣偏将致诛，莫能禽克。太祖问群下可伐与不，咸云：“山峻高而溪谷深隘，守易攻难；又无之不足为损，得之不足为益。”晔曰：“策等小竖，因乱赴险，遂相依为强耳，非有爵命威信相伏也。
<span class="c1">监本、官本 “伏”作“服”。</span>
往者偏将资轻，而中国未夷，故策敢据险以守。今天下略定，后伏先诛。夫畏死趋赏，愚知所同，故广武君为韩信画策，谓其威名足以先声后实而服邻国也。
<span class="c1">◎《史记·淮阴侯传》：韩信问广武君曰：“仆欲北攻燕，东伐齐，若何而有功？”广武君曰：“为将军计，莫如按甲休兵，遣辩士奉咫尺之书，暴其所长于燕，燕必不敢不听从。燕已从，使喧言者东告齐，齐必从风而服。兵固有先声而后实者，此之谓也。”</span>
岂况明公之德，东征西怨，先开赏募，大兵临之，
<span class="c1">毛本“大”误作“太”。</span>
令宣之日，军门启而虏自溃矣。”太祖笑曰：“卿言近之！”遂遣猛将在前，大军在后，至则克策，如晔所度。太祖还，辟晔为司空仓曹掾。
<span class="c1">◎洪饴孙曰：仓曹掾，一人，比三百石，第七品，主仓谷。太祖时置，后因之。</span>
<span class="c1">◎《傅子》曰：太祖征晔及蒋济、胡质等五人，皆扬州名士。每舍亭传，未曾不讲所以见重；
<span class="c2">◎吴金华曰：意谓除刘晔之外，其余四人每当宿于亭传，未尝不研讨足以赢得曹操赏识之策论。</span>
内论国邑先贤、御贼固守、行军进退之宜，外料敌之变化、彼我虚实、战争之术，夙夜不解。而晔独卧车中，终不一言。济怪而问之，晔答曰：“对明主非精神不接，精神可学而得乎？”及见太祖，太祖果问扬州先贤，贼之形势。四人争对，待次而言，再见如此，太祖每和悦，而晔终不一言。四人笑之。后一见太祖止无所复问，晔乃设远言以动太祖，太祖適知便止。若是者三。其旨趣以为远言宜征精神，独见以尽其机，不宜于猥坐说也。太祖已探见其心矣，坐罢，寻以四人为令，而授晔以心腹之任；每有疑事，辄以函问晔，至一夜数十至耳。</span>

4. <span id="卷十四·魏书十四·程郭董刘蒋刘传第十四-刘晔-4"></span>
太祖征张鲁，转晔为主簿。
<span class="c1">◎此时晔盖为丞相主簿。◎洪饴孙曰：主簿，四人，第七品，录省众事，太祖为汉丞相时置。</span>
既至汉中，山峻难登，
<span class="c1">◎《通鉴》：建安二十年秋七月，魏公操至阳平，张卫拒关坚守。操信降人之辞，说张鲁易攻。及往临履，不如所闻，乃叹曰；“他人商度，少如人意。”攻阳平山上诸屯，山峻难登，既不时拔，士卒伤夷者多，军食且尽，操意沮，便欲拔军截山而还。◎杜佑曰：阳平关，在汉中褒城县西北。</span>
军食颇乏。太祖曰：“此妖妄之国耳，何能为有无？吾军少食，不如速还。”便自引归，令晔督后诸军，使以次出。晔策鲁可克，加粮道不继，虽出，军犹不能皆全，
<span class="c1">毛本“全”作“前”。</span>
驰白太祖：“不如致攻。”遂进兵，多出弩以射其营。鲁奔走，汉中遂平。
<span class="c1">◎《通鉴考异》云：《通鉴》以《魏名臣奏》载董昭表所述必得实，从之。◎弼按：董昭表，见《张鲁传》注，与此异。◎姚范曰：观董昭表，则此所载亦非尽实。</span>
晔进曰：“明公以步卒五千，将诛董卓，
<span class="c1">◎钱大昭曰：《武帝纪》“中平六年十二月，始起兵于己吾”，裴注引郭颁《世语》云“陈留孝廉卫兹以家财资太祖，使起兵。众有五千人”，此云“步卒五千”，盖指初起兵言之。或谓记述者欲以少见奇，非其实录，斯不然矣。</span>
北破袁绍，南征刘表，九州百郡，十并其八，
<span class="c1">◎范《书·献纪》：复《禹贡》九州。◎本志《武纪》：建安十八年诏书，并十四州，复为九州。◎据《献帝起居注》所载，省州并郡，冀州三十二郡，雍州二十二郡，荆州十三郡，益州十四郡，豫州八郡，徐州八郡，青州五郡，和得百二郡。而兖、扬二州之郡未列入，是九州不止百郡也。此言“百郡”者，举成数也。且当时雍、荆、扬、益未全部征服，又不得谓之“十并其八”也。或谓据《郡国志》后序云“至于孝顺，凡郡国百五”，则与百郡之数大致相合，不知彼就顺帝时之版籍言，此就建安十八年省州并郡后言也。余见《武纪》建安十八年注。至三国疆域，增置州郡，州凡十七，郡国凡百六十，时异势殊，又当别论矣。</span>
威震天下，势慴海外。
<span class="c1">宋本“外”作“内”。</span>
今举汉中，蜀人望风，破胆失守，推此而前，蜀可传檄而定。刘备，人杰也，有度而迟，得蜀日浅，蜀人未恃也。
<span class="c1">北宋本、官本、监本 “恃”作“附”，各本作“恃”，《通鉴》同。
<span class="c2">吴金华论“恃”有“附”义，详彼。</span>
</span>
今破汉中，
<span class="c1">北宋本“举”作“破”，《通鉴》同。</span>
蜀人震恐，其势自倾。以公之神明，因其倾而压之，无不克也。若小缓之，诸葛亮明于治而为相，关羽、张飞勇冠三军而为将，蜀民既定，据险守要，则不可犯矣。今不取，必为后忧。”太祖不从，
<span class="c1">◎《晋书·宣帝纪》：从讨张鲁，言于魏武曰：“刘备以诈力虏刘璋，蜀人未附而远争江陵，此机不可失也。今若耀威汉中，益州震动，进兵临之，势必瓦解。因此之势，易为功力。圣人不能违时，亦不失时矣。”魏武曰：“人苦无足，既得陇右，复欲得蜀！”言竟不从。◎与刘晔说同。◎姜宸英曰：策蜀是矣。但晔故宗室，区区炎汉，惟蜀一綖，而晔必欲灭之，譬之禽兽，其枭与獍欤？◎又曰：晔言虽是，然先主非张鲁之比，诸葛、关、张盖世人杰，岂肯束手受弊邪？◎何焯曰：刘氏必死之战，得蜀虽新，已能用其豪杰，凭险相持？非若张鲁未遇大敌，小小利钝可恐而走也。晔奈何以料陈策者料蜀之大夫乎？◎又曰：魏武用兵，必图万全，蜀汉险峻，岂肯悬军深入？若身驻汉中，遣将攻备，则素非其敌，往遗之禽，徒损威重，故不为也。</span>
<span class="c1">◎《傅子》曰：居七日，蜀降者说：“蜀中一日数十惊，备虽斩之而不能安也。”
<span class="c2">◎《通鉴考异》曰：按《备传》云“备下公安，闻曹公定汉中，乃还”，如此，则备时犹在公安也。</span>
太祖延问晔曰：“今尚可击不？”晔曰：“今已小定，未可击也。”
<span class="c2">◎胡三省曰：七日之间，何以遽谓之“小定”？晔盖窥觇备之守蜀有不可犯者，故为此言以对操焉耳。◎何焯曰：一日数惊，震邻之势，有所必然。彼惧我骄，败征在我。先动，则又为乌林覆辙矣。操之不从，是量彼己，而全其力以俟时者也。劝丕伐吴，则晔近是。</span>
</span>
大军遂还。晔自汉中还，为行军长史，兼领军。
<span class="c1">◎胡三省曰：时魏王引军南巡，以晔为长史。◎洪饴孙曰：行军长史一人，太祖时置。中领军，一人，掌禁兵。建安四年太祖自置领军，延康中置中领军，故汉北军中候之官也。</span>
延康元年，蜀将孟达率众降。达有容止才观，文帝甚器爱之，使达为新城太守，
<span class="c1">新城，见《文纪》延康元年。</span>
加散骑常侍。
<span class="c1">◎《通鉴》：孟达率部曲四千余家来降，王引与同辇，封平阳亭侯。合房陵、上庸、西城三郡为新城，以达领新城太守，委以西南之任。</span>
晔以为“达有苟得之心，而恃才好术，必不能感恩怀义。新城与吴、蜀接连，
<span class="c1">◎胡三省曰：蜀之汉中，吴之宜都，皆与新城接连。</span>
若有变态，为国生患。”文帝竟不易，后达终于叛败。
<span class="c1">◎《傅子》曰：初，太祖时，魏讽有重名，自卿相以下皆倾心交之。其后孟达去刘备归文帝，论者多称有乐毅之量。
<span class="c2">毅，冯本作“ ”误。</span>
晔一见讽、达而皆云必反，卒如其言。</span>

5. <span id="卷十四·魏书十四·程郭董刘蒋刘传第十四-刘晔-5"></span>
黄初元年，以晔为侍中，
<span class="c1">晔为侍中，列名劝进，见禅让众事。又论猎胜于乐，见《鲍勋传》。</span>
赐爵关内侯。诏问群臣令料刘备当为关羽出报吴不。众议咸云：“蜀，小国耳，名将唯羽。羽死军破，国内忧惧，无缘复出。”晔独曰：“蜀虽狭弱，
<span class="c1">◎《通鉴》“狭”作“陿”。◎胡三省曰：陿，即“狭”字。</span>
而备之谋欲以威武自强，势必用众以示其有余。且关羽与备，义为君臣，恩犹父子；羽死不能为兴军报敌，于终始之分不足。”后备果出兵击吴。吴悉国应之，而遣使称籓。朝臣皆贺，独晔曰：“吴绝在江、汉之表，无内臣之心久矣。陛下虽齐德有虞，然丑虏之性，未有所感。因难求臣，必难信也。
<span class="c1">◎官本《考证》云：必，宋本作“心”。</span>
彼必外迫内困，然后发此使耳，可因其穷，袭而取之。夫一日纵敌，数世之患，不可不察也。”备军败退，吴礼敬转废，帝欲兴众伐之，晔以为“彼新得志，上下齐心，而阻带江湖，必难仓卒。”帝不听。
<span class="c1">◎《傅子》曰：孙权遣使求降，帝以问晔。晔对曰：“权无故求降，必内有急。权前袭杀关羽，取荆州四郡，
<span class="c2">南郡、零陵、宜都、武陵四郡也。《郡国志》南阳、南郡、江夏、零陵、桂阳、武陵、长沙凡七郡。建安十三年，魏武分南郡置临江郡。十四年，先主改名宜都。十九年，分长沙、江夏、桂阳以东属权，南郡、零陵、武陵以西属备。二十四年，权袭斩关羽，尽取南郡、零陵、宜都、武陵四郡。</span>
备怒，必大兴师伐之。外有强寇，众心不安，又恐中国承其衅而伐之，故委地求降，一以却中国之兵，二则假中国之援，以强其众而疑敌人。
<span class="c2">◎胡三省曰：刘晔之言，曲尽权之情伪。</span>
权善用兵，见策知变，其计必出于此。今天下三分，中国十有其八。吴、蜀各保一州，
<span class="c2">◎胡三省曰：约而言之，谓吴保扬，蜀保益也。</span>
阻山依水，有急相救，此小国之利也。今还自相攻，天亡之也。宜大兴师，径渡江袭其内。蜀攻其外，我袭其内，吴之亡不出旬月矣。吴亡则蜀孤。若割吴半，蜀固不能久存，况蜀得其外，我得其内乎！”帝曰：“人称臣降而伐之，疑天下欲来者心，必以为惧，其一不可！
<span class="c2">官本“一”作“殆”。</span>
孤何不且受吴降，而袭蜀之后乎？”对曰：“蜀远吴近，又闻中国伐之，便还军，不能止也。今备已怒，故兴兵击吴，闻我伐吴，知吴必亡，必喜而进与我争割吴地，必不改计抑怒救吴，必然之势也。”帝不听，遂受吴降，
<span class="c2">◎胡三省曰：若魏用刘晔之言，吴其殆矣。◎何焯曰：晔计得矣。然蜀得其外，乃上游形胜。彼以汉之宗支，新破一国，天下震动，名我为贼，若天假之年，丕岂其敌乎？故董昭以两敝为长策也。若丕之言，乃是下愚。彼谓疑天下欲来者心吴外惟蜀，又以谁疑，如占梦耳。</span>
即拜权为吴王。晔又进曰：“不可。先帝征伐，天下兼其八，
<span class="c2">《通鉴》作“十兼其八”。
<span class="c3">◎吴金华曰：“八”非实数，前无“十”字，则语义不完，当据补。</span>
</span>
威震海内，陛下受禅即真，德合天地，声暨四远，此实然之势，非卑臣颂言也。权虽有雄才，故汉骠骑将军南昌侯耳，
<span class="c2">◎胡三省曰：骠骑、南昌，操挟汉而命之也。</span>
官轻势卑。士民有畏中国心，不可强迫与成所谋也。不得已受其降，可进其将军号，封十万户侯，不可即以为王也。夫王位，去天子一阶耳，其礼秩服御相乱也。
<span class="c2">◎胡三省曰：汉自景、武以后，裁削藩王，不使与京师同制。自曹操为魏王，加九锡，礼秩服御与天子相乱矣。</span>
彼直为侯，江南士民未有君臣之义也。我信其伪降，就封殖之，
<span class="c2">◎胡三省曰：封，增土以培之。殖，养之使蕃茂也。</span>
崇其位号，定其君臣，是为虎傅翼也。
<span class="c2">失在此时不伐吴耳。若已受降，侯王等也，且权宁能不皇邪？</span>
权既受王位，却蜀兵之后，外尽礼事中国，使其国内皆闻之，内为无礼以怒陛下。陛下赫然发怒，兴兵讨之，乃徐告其民曰：‘我委身事中国，不爱珍货重宝，随时贡献，不敢失臣礼也，无故伐我，必欲残我国家，俘我民人子女以为僮隶仆妾。’吴民无缘不信其言也。信其言而感怒，上下同心，战加十倍矣。”又不从。
<span class="c2">◎胡三省曰：史言帝再不听刘晔之言，为后伐吴无功张本。</span>
遂即拜权为吴王。权将陆逊
<span class="c2">宋本“逊”作“议”。沈家本曰：“逊本名议，故逊、议错见</span>
大败刘备，杀其兵八万余人，备仅以身免。权外礼愈卑，而内行不顺，果如晔言。</span>
五年，幸广陵泗口，
<span class="c1">◎魏文幸广陵，见《文纪》黄初五年。泗口，三国魏时在徐州广陵郡淮阴县，今在江苏淮安府清河县北。淮阴县，前汉属临淮郡，后汉属下邳郡，三国魏为广陵郡治。◎《水经》：淮水又东北至下邳淮阴县西，泗水从西北来流注之。◎注：淮、泗之会，即角城。左右两川，翼夹二水决入之所，所谓泗口也。</span>
命荆、扬州诸军并进。会群臣，问：“权当自来不？”咸曰：“陛下亲征，权恐怖，必举国而应。又不敢以大众委之臣下，必自将而来。”晔曰：“彼谓陛下欲以万乘之重牵己，而超越江湖者在于别将，必勒兵待事，未有进退也。”
<span class="c1">◎何焯曰：此言非知兵见事，深知彼己，不能如此其审。</span>
大驾停住积日，权果不至，帝乃旋师。云：“卿策之是也。当念为吾灭二贼，不可但知其情而已。”

6. <span id="卷十四·魏书十四·程郭董刘蒋刘传第十四-刘晔-6"></span>
明帝即位，进爵东亭侯，邑三百户。
<span class="c1">明帝即位，居数日，独见侍中刘晔，语尽日，见《明纪》卷首注引《世语》。</span>
诏曰：“尊严祖考，所以崇孝表行也；追本敬始，所以笃教流化也。是以成汤、文、武，实造商、周，《诗》、《书》之义，追尊稷、契，歌颂有娀、姜嫄之事，明盛德之源流，受命所由兴也。自我魏室之承天序，既发迹于高皇、太皇帝，而功隆于武皇、文皇帝。至于高皇之父处士君，潜脩德让，行动神明，斯乃乾坤所福飨，光灵所从来也。而精神幽远，号称罔记，
<span class="c1">何焯校改“记”作“纪”。</span>
非所谓崇孝重本也。其令公卿已下，会议号谥。”晔议曰：“圣帝孝孙之欲褒崇先祖，诚无量已。然亲疏之数，远近之降，盖有礼纪，所以割断私情，克成公法，为万世式也。周王所以上祖后稷者，以其佐唐有功，名在祀典故也。至于汉氏之初，追谥之义，不过其父。上比周室，则大魏发迹自高皇始；下论汉氏，则追谥之礼不及其祖。此诚往代之成法，当今之明义也。陛下孝思中发，诚无已已，然君举必书，所以慎於礼制也。以为追尊之义，宜齐高皇而已。”尚书卫臻与晔议同，事遂施行。
<span class="c1">详见《明纪》太和三年注引《通典》。</span>
辽东太守公孙渊夺叔父位，擅自立，遣使表状。晔以为：“公孙氏汉时所用，遂世官相承，
<span class="c1">◎胡三省曰：古者世爵不世官，爵谓公侯伯子男，官谓卿大夫也。今谓之世官者，以公孙氏所据之地，汉辽东太守之职守耳。子孙相袭，是世官也。</span>
水则由海，陆则阻山，故胡夷绝远难制，
<span class="c1">《通鉴》作“外连胡夷”。
<span class="c2">吴金华有说，详彼。</span>
</span>
而世权日久。今若不诛，后必生患。若怀贰阻兵，然后致诛，于事为难。不如因其新立，有党有仇，
<span class="c1">◎冯本“党”作“当”，误。◎胡三省曰：有党，故能夺恭位，与之为仇者，则恭之党也。</span>
先其不意，以兵临之，开设赏募，可不劳师而定也。”后渊竟反。

7. <span id="卷十四·魏书十四·程郭董刘蒋刘传第十四-刘晔-7"></span>
晔在朝，略不交接时人。或问其故，晔答曰：“魏室即阼尚新，智者知命，俗或未咸。仆在汉为支叶，于魏备腹心，寡偶少徒，于宜未失也。”
<span class="c1">◎刘咸炘曰：晔智太强，所料多与操、丕反而皆验，故不被重用。非寡交自守，将不免矣。</span>
太和六年，以疾拜太中大夫。有间，为大鸿胪，在位二年逊位，复为太中大夫，薨。谥曰景侯。子寓嗣。
<span class="c1">宋本“寓”作“ ”。</span>
<span class="c1">◎《傅子》曰：晔事明皇帝，又大见亲重。帝将伐蜀，朝臣内外皆曰“不可”。晔入与帝议，因曰“可伐”；出与朝臣言，因曰“不可伐”。晔有胆智，言之皆有形。
<span class="c2">◎胡三省曰：谓言蜀之可伐与不可伐，皆有胜负之形，可以动人之听。</span>
中领军杨暨，
<span class="c2">杨暨字休先，荥阳人，见《张鲁传》注引《魏名臣奏》，又见《田豫传》及注。</span>
帝之亲臣，又重晔，持不可伐蜀之议最坚，每从内出，辄过晔，晔讲不可之意。后暨从驾行天渊池，
<span class="c2">天渊池，见《文帝纪》黄初三年。</span>
帝论伐蜀事，暨切谏。帝曰：“卿书生，焉知兵事！”暨谦谢曰：“臣出自儒生之末，陛下过听，拔臣群萃之中，立之六军之上，臣有微心，不敢不尽言。臣言诚不足采，侍中刘晔先帝谋臣，常曰蜀不可伐。”帝曰：“晔与吾言蜀可伐。”暨曰：“晔可召质也。”
<span class="c2">◎胡三省曰：质，证也，验也，对问也。</span>
诏召晔至，帝问晔，终不言。后独见，晔责帝曰： “伐国，大谋也，臣得与闻大谋，常恐昧梦漏泄
<span class="c2">◎《通鉴》“昧”作“眯”。◎胡三省曰：眯，一作“寐”。○《说文》曰：寐而眯厌。○厌，读曰魇。</span>
以益臣罪，焉敢向人言之？夫兵，诡道也，军事未发，不厌其密也。陛下显然露之，臣恐敌国已闻之矣。”于是帝谢之。晔见出，责暨曰：“夫钓者中大鱼，则纵而随之，须可制而后牵，则无不得也。人主之威，岂徒大鱼而已！子诚直臣，然计不足采，不可不精思也。”暨亦谢之。晔能应变持两端如此。
<span class="c2">◎《通鉴辑览》曰：钓中大鱼而后牵，此何等语，其罪浮于面从后言者远甚。入而责叡不密，出而责暨检邪，变诈一至是哉！然叡必待屡试而后疏之，其矣愚之甚矣。◎何焯曰：晔好持两端，而言不由衷，所以任术取败。若进谋决策，诚当徐俟其机。固陵始议韩、彭地，复道方圆雍齿封。此固知言者也。</span>
或恶晔于帝曰：“晔不尽忠，善伺上意所趋而合之。陛下试与晔言，皆反意而问之，若皆与所问反者，是晔常与圣意合也。复每问皆同者，
<span class="c2">南宋本无“复”字。</span>
晔之情必无所复逃矣。”
<span class="c2">◎胡三省曰：言者谓晔善迎合上意，上若有所问，试反上意而问之，晔之对必与上所问者反，而与上意所向者合。每问皆然，则可以见晔迎合之情矣。</span>
帝如言以验之，果得其情，从此疏焉。晔遂发狂，出为大鸿胪，以忧死。
<span class="c2">◎胡三省曰：侍中在天子左右，大鸿胪外朝官也。</span>
谚曰“巧诈不如拙诚”，信矣。
<span class="c2">◎梁章钜曰：○《说苑·谈丛》云：智而用私，不如愚而用公。故曰巧诈不如拙诚。◎弼按：○《韩非子》云故曰：巧诈不如拙诚。乐羊以有功而见疑，秦巴西以有罪而益信。○盖古谚有是语。</span>
以晔之明智权计，若居之以德义，行之以忠信，古之上贤，何以加诸？独任才智，不与世士相经纬，内不推心事上，外困于俗，卒不能自安于天下，岂不惜哉！
<span class="c2">◎《通鉴》“独任才智”下作“不敦诚悫，内失君心，外困于俗，卒以自危，岂不惜哉”。◎何焯曰：为帷幄之臣，本之以忠信，持之以慎密，则无败矣。若窥伺机诈，未有令终者也。韩非为《说难》而不能自脱，诚未至未有能动者也，况以术哉！</span>
</span>
少子陶，亦高才而薄行，官至平原太守。
<span class="c1">◎周寿昌曰：此叙至太守止，而不详其死，盖刺杀而非以罪诛也。◎钱仪吉曰：《晋书》刘仲武之子亦名陶，有两刘陶。</span>
<span class="c1">◎《王弼传》曰：淮南人刘陶，善论纵横，为当时所推。
<span class="c2">何劭作《王弼传》，见《三国志·钟会传》注。此《弼传》中语，又云陶与弼语，常屈弼。何劭，事见《何夔传》注，又见《荀彧传》注。</span>
◎《傅子》曰：陶字季冶，善名称，有大辩。曹爽时为选部郎，
<span class="c2">◎《晋书·职官志》：后汉光武改常侍曹为吏部曹，主选举祠祀事。灵帝以侍中梁鹄为选部尚书，于此始见曹名。及魏改选部为吏部，主选部事。◎互见《武纪》建安十三年注。</span>
邓飏之徒称之以为伊、吕。当此之时，其人意陵青云，谓玄曰：
<span class="c2">夏侯玄也。</span>
 “仲尼不圣。何以知其然？智者图国；天下群愚，如弄一丸于掌中，而不能得天下。”玄以其言大惑，不复详难也。谓之曰：“天下之质，变无常也。今见卿穷！”爽之败，退居里舍，乃谢其言之过。◎干宝《晋纪》曰：毌丘俭之起也，大将军以问陶，陶答依违。大将军怒曰：“卿平生与吾论天下事，至于今日而更不尽乎？”乃出为平原太守，又追杀之。</span>

## 蒋济

1. <span id="卷十四·魏书十四·程郭董刘蒋刘传第十四-蒋济-1"></span>
蒋济字子通，楚国平阿人也。
<span class="c1">◎《郡国志》：扬州九江郡平阿。◎钱大昕曰：平阿县前汉属沛，后汉属九江，晋属淮南。魏以九江郡为楚王国，故平阿属楚。◎沈钦韩曰：《楚王彪传》“国除为淮南郡”，是明帝时九江郡固称楚国也。陈《书》于诸传或称“九江”，或称 “淮南”，或称“楚国”，自乱其例。◎赵一清曰：《后汉书》彭城郡注“高帝置为楚”，即《汉志》之楚国也。〖◎弼按：《郡国志》作“彭城国”，注“高帝置为楚”，下有“章帝改”三字，即改为彭城国也，与此传之楚国不相涉。〗平阿县属九江郡，故属沛。晋改九江为淮南，宋以后因之，地志不云九江为楚国也。此云“楚国平阿”，盖时置而史失之。《楚王彪传》云“国除为淮南郡”，是魏之楚国，在汉之淮南，而非彭城也。又《邯郸怀王邕传》云“黄初二年，封淮南公，以九江郡为国”，是时称淮南国。王彪封乃改曰楚。◎谢鍾英曰：袁术僭号，以九江太守为淮南尹。魏武并术，复淮南为九江。《邯郸怀王邕传》云“黄初二年，封淮南公，以九江郡为国”，《楚王彪传》“太和六年，自白马改封楚。嘉平元年，国除为淮南郡”，是魏以九江为淮南国，后改为楚国又为淮南郡。《国志》所书九江、楚国、淮南，皆据当时之名也。◎弼按：诸说以钱说为简要，谢说为详明。所云陈《志》皆据当时之名，可释沈说之疑。赵说之误，余己辨之矣。◎顾祖禹曰：平阿城在凤阳府怀远县北三十里。◎钱玷曰：○今凤阳府怀远县西。○《怀远县志》：平阿山在县西南六十里，汉平阿县因山为名。◎平阿，互见《王淩传》。</span>
仕郡计吏、
<span class="c1">九江郡之计吏。</span>
州别驾。
<span class="c1">◎扬州之别驾也。◎《三国志·常林传》注引《魏略》云：蒋济为扬州刺史治中，素嗜酒。寿春令时苗往谒，適会其醉，苗恚恨，刻木为人，署曰“酒徒蒋济”，旦夕射之。济仕进至太尉，不以苗前毁己为嫌。</span>
建安十三年，孙权率众围合肥。
<span class="c1">◎《郡国志》：扬州九江郡合肥，侯国。◎《一统志》：故城，今安徽庐州府合肥县东北金斗城。</span>
时大军征荆州，遇疾疫，唯遣将军张喜
<span class="c1">《武纪》“喜”作 “憙”。</span>
单将千骑，过领汝南兵以解围，颇复疾疫。济乃密白刺史伪得喜书，云步骑四万已到雩娄，
<span class="c1">◎各本皆作“雱娄”，误。《通志》作“雩娄”。◎《郡国志》：扬州庐江郡雩娄，侯国。◎惠栋曰：○《春秋传·襄二十六年》：楚侵吴，及雩娄。○《晋地道记》云：在安丰县之西南。○《淮南子》：决期思之水，而灌雩娄之野。○高诱云：今庐江县。雩，音于，韦昭音虚。◎《一统志》：故城，今河南光州商城县东北。</span>
遣主簿迎喜。
<span class="c1">毛本“簿”作“部”，误。</span>
三部使赍书语城中守将，
<span class="c1">◎严衍曰：三部，犹言三辈。使三辈使者持伪书报合肥城中，一以安城中之人，一欲令孙权得之惊之，使走也。</span>
一部得入城，二部为贼所得。权信之，遽烧围走，城用得全。明年使于谯，太祖问济曰：“昔孤与袁本初对官渡，徙燕、白马民，
<span class="c1">◎胡三省曰：燕县、白马县，皆属东郡。燕，春秋之南燕国也。◎《一统志》：燕县故城，今河南卫辉府延津县北。◎白马，见《武纪》建安五年。</span>
民不得走，贼亦不敢钞。今欲徙淮南民，何如？”济对曰：“是时兵弱贼强，不徙必失之。自破袁绍，北拔柳城，南向江、汉，荆州交臂，威震天下，民无他志。然百姓怀土，实不乐徙，惧必不安。”太祖不从，而江、淮间十余万众，皆惊走吴。后济使诣邺，
<span class="c1">◎或曰：济自诣邺，太祖迎见，非济遣使也。此“使”字疑衍文。◎弼按：上文有“使于谯”，此云“使诣邺”，当系本州刺史之使命。或说非是。</span>
太祖迎见大笑曰：“本但欲使避贼，乃更驱尽之。”拜济丹杨太守。
<span class="c1">◎丹杨郡治宛陵，见《武纪》初平二年。◎杨，各本多作“阳”。◎官本《考证》云：当作“杨”。〖见《郡国志》。〗◎胡三省曰：丹阳郡已属孙权，济不得之郡也。◎赵一清曰：拜济丹杨太守，盖遥夺吴地也。</span>
大军南征还，以温恢为扬州刺史，济为别驾。令曰：“季子为臣，吴宜有君。
<span class="c1">◎《公羊传》：贤季子则吴，何以有君、有大夫？以季子为臣，则宜有君者也。</span>
今君还州，吾无忧矣。”民有诬告济为谋叛主率者，太祖闻之，指有令与左将军于禁、沛相封仁等曰：
<span class="c1">◎各本作“指有令”，官本改作“前有令”，《通志》作“指令”。◎卢明楷曰：此盖太祖谓蒋济无谋叛之事，而信前令之不虚。作“前令”为是。◎赵一清曰：“指”字衍。</span>
“蒋济宁有此事！有此事，吾为不知人也。此必愚民乐乱，妄引之耳。”促理出之。辟为丞相主簿西曹属。
<span class="c1">主簿录省众事，西曹属典选举。</span>
令曰：“舜举皋陶，不仁者远；臧否得中，望于贤属矣。”关羽围樊、襄阳。太祖以汉帝在许，近贼，欲徙都。
<span class="c1">◎钱大昭曰：时欲徒河北，见《晋书·宣帝纪》。</span>
司马宣王及济说太祖曰：
<span class="c1">司马懿时为丞相军司马。</span>
“于禁等为水所没，非战攻之失，于国家大计未足有损。刘备、孙权，外亲内疏，关羽得志，权必不愿也。可遣人劝蹑其后，许割江南以封权，则樊围自解。”
<span class="c1">此举颇关成败，天子摇足，宛、洛必致土崩也。</span>
太祖如其言。权闻之，即引兵西袭公安、江陵。羽遂见禽。
<span class="c1">毛本“见”误作“兄”。</span>

2. <span id="卷十四·魏书十四·程郭董刘蒋刘传第十四-蒋济-2"></span>
文帝即王位，转为相国长史。
<span class="c1">左、右长史，两人，千石，署诸曹事。</span>
及践阼，出为东中郎将。济请留，诏曰：“高祖歌曰‘安得猛士守四方’！天下未宁，要须良臣以镇边境。如其无事，乃还鸣玉，
<span class="c1">◎《礼记》：君子在车则闻鸾和之声，行则鸣佩玉。◎《晋书·桓温传》：若得解带逍遥，鸣玉阙廷，虽实不敏，岂不甚愿？</span>
未为后也。”济上《万机论》，帝善之。
<span class="c1">◎严可均曰：○《隋志·杂家》：《蒋子万机论》八卷，蒋济撰。○《旧唐志》同。《新唐志》作“十卷”。《书录解题》作“二卷”，至明而二卷本亦亡。焦竑《国史经籍志》以八卷入儒家，二卷入杂家，虚列书名，又误为两种，不足据。今从《群书治要》写出三篇，益以各书所征引，定著一卷。凡《政略》、《刑论》、《用奇》三篇，又缺篇名者二十二条。◎黄以周《儆季杂著·子叙》曰：今辑蒋济《万机论》逸文若干事，厘定次第。首陈为政需贤佐，次诫用刑多滥，及三惩用兵之荼毒，四言用士宜拔奇取异，前代贱儒重刑名之祸，可为殷鉴，五考定丧服，六评论古今人材。立言蔼然，无惭儒者。◎姚振宗曰：马氏玉函山房辑本止十六条，又失采《群书治要》，多所遗漏。又按《魏志·钟会传》云中护军蒋济著论谓“观其眸子，足以知人”，此论当在此书。又宋刻全本《意林》有《万机论》一条，严辑本未采。◎弼按：《適园丛书》内刻《蒋子万机论》，亦未将《意林》所引一条辑入。◎侯康曰：《蜀志》许靖庞统两传注、《世说·品藻篇注》俱引之，《通典》引一条，驳《礼记》叔嫂无服之误，何晏、夏侯泰初难之，济复申其说，盖亦援经据典之书，余见《御览》引者尤多。</span>
入为散骑常侍。时有诏，诏征南将军夏侯尚曰：“卿腹心重将，特当任使。恩施足死，惠爱可怀。作威作福，
<span class="c1">《御览》此句上有“可”字。</span>
杀人活人。”尚以示济。济既至，帝问曰；“卿所闻见天下风教何如？”济对曰：“未有他善，但见亡国之语耳。”帝忿然作色而问其故，济具以答，因曰：“夫‘作威作福’，《书》之明诫。
<span class="c1">◎《书·洪范》曰：臣无有作威作福。臣而有作威作福，其害于而家，凶于而国。</span>
‘天子无戏言’，古人所慎。惟陛下察之！”于是帝意解，遣追取前诏。黄初三年，与大司马曹仁征吴，济别袭羡溪。
<span class="c1">◎胡三省曰：羡溪在濡须东，而蜀本注以为沙羡，误矣。◎杜佑曰：羡溪在濡须东三十里。◎《一统志》：在安徽无为州东北，亦谓之中洲。</span>
仁欲攻濡须洲中，
<span class="c1">◎《郡国志》：扬州九江郡历阳，刺史治。历阳有濡须口。◎孙吴以历阳为重镇，置濡须督。◎《一统志》：濡须坞在无为州东北五十里。</span>
济曰：“贼据西岸，列船上流，而兵入洲中，
<span class="c1">吴本、毛本“洲”作“州”。</span>
是谓自内地狱，
<span class="c1">◎胡三省曰：“内”与“纳”同。◎周寿昌曰：此谓地中之狱，非如《唐书·傅奕传》萧瑀所云地狱为俗言阴司之地狱也，然二字实始此。◎弼按：世称南郑为天狱，濡须为地狱，状其险也。</span>
危亡之道也。”仁不从，果败。仁薨，复以济为东中郎将，代领其兵。诏曰：“卿兼资文武，志节忼愾，
<span class="c1">或疑作“伉慨”。</span>
常有超越江湖吞吴会之志，故复授将率之任。”顷之，征为尚书。车驾幸广陵，济表水道难通，又上《三州论》以讽帝。
<span class="c1">◎赵一清曰：○《水经·淮水注》引蒋济《三州论》曰：淮湖纡远，水陆异路，山阳不通，陈敏穿沟，更凿白马濑，百里渡湖。◎何焯曰：三州者，本诗人淮有三州之义，言水浅也。</span>
帝不从，于是战船数千皆滞不得行。议者欲就留兵屯田，济以为：“东近湖，北临淮，若水盛时，贼易为寇，不可安屯。”帝从之，车驾即发。还到精湖，
<span class="c1">◎胡三省曰：据《蒋济传》，精湖在山阳；山阳在下邳淮阴县界。◎《方舆纪要》卷二十三：津湖在宝应县南六十里，或曰即精湖，蒋济凿地聚船，遏湖水灌之入淮，即此。◎刘文淇曰：一名界首湖，接高邮界。胡三省谓在山阳，非也。◎谢鍾英曰：精湖，今扬州府宝应县南六十里之津湖。</span>
水稍尽，尽留船付济。船本历適数百里中，
<span class="c1">历適，犹疏阔也，一作適历，见《周礼》郑注。《通鉴》作“船连延在数百里中”。</span>
济更凿地作四五道，蹴船令聚；豫作土豚
<span class="c1">◎胡三省曰：○《目录》作“土塍”。○《广韵》作“土坉”，注云：以草裹土筑城及镇水也。◎康发祥曰：豚，音墩。土豚，土墩也。</span>
遏断湖水，皆引后船，一时开遏入淮中。帝还洛阳，谓济曰：“事不可不晓。吾前决谓分半烧船于山阳池中，
<span class="c1">◎各本皆作“分半烧船”，监本、官本作“分卒烧船”。◎胡三省曰：谓到精湖水尽，船不得过，欲分半船也。◎何焯曰：分，当作扶问切。自料大半如此也。胡注作“分半船”，误。◎潘眉曰：上有“决谓”二字，即自料之词，又读分作扶问切，于义为复，读平声是。◎梁章钜曰：官本作“分卒烧船”，义甚了然，无庸辨“分”之平仄读也。◎宋白曰：楚州山阳县本射县地。晋义熙置山阳郡及山阳县，以境内有地名山阳，因以为名。◎戴延之《西征记》：山阳，津名。◎《方舆纪要》：山阳渎即古邗沟，淮安府城东。◎刘文淇曰：当日兵势，由南而北，此山阳湖在津湖以南，今高邮邵伯一路小湖。</span>
卿于后致之，略与吾俱至谯。
<span class="c1">“略”字吴金华有说，详彼。</span>
又每得所陈，实入吾意。自今讨贼计画，善思论之。”

3. <span id="卷十四·魏书十四·程郭董刘蒋刘传第十四-蒋济-3"></span>
明帝即位，赐爵关内侯。大司马曹休帅兵向皖，
<span class="c1">◎宋本“帅”作“率”，“兵”作“军”。◎《郡国志》：扬州庐江郡皖。◎《一统志》：今安徽安庆府怀宁县治。</span>
济表以为：“深入虏地，与权精兵对，而朱然等在上流，乘休后，臣未见其利也。”军至皖，吴出兵安陆，
<span class="c1">◎《郡国志》：荆州江夏郡安陆。◎王先谦曰：三国魏江夏郡治此。◎《方舆纪要》：安陆故城，今湖北德安府安陆县治。</span>
济又上疏曰：“今贼示形于西，必欲并兵图东，宜急诏诸军往救之。”会休军已败，尽弃器仗辎重退还。吴欲塞夹口，
<span class="c1">◎夹口，即夹石，又见本志《臧霸传》。◎《吴志·朱桓传》曰：休战败走，当由夹石、挂车。◎《方舆纪要》：在桐城县北六十里。◎互见《吴志·吕蒙传》、《朱桓传》。</span>
遇救兵至，是以官军得不没。迁为中护军。
<span class="c1">◎中护军，见《齐王纪》嘉平六年。掌禁兵，总统诸将，任主武官选举。◎《夏侯玄传》注引《魏略》云：前后当此官者不能止货赂，故蒋济为护军时有谣言：“欲求牙门，当得千匹；百人督，五百匹。”</span>
时中书监、令号为专任，
<span class="c1">中书监、令，见《明纪》景初二年。魏武为魏王时置秘书令，平尚书奏事。黄初中改为中书令，置监与令各一人。时刘放为中书监，孙资为中书令。</span>
济上疏曰：“大臣太重者国危，左右太亲者身蔽，古之至戒也。往者大臣秉事，外内扇动。
<span class="c1">◎胡三省曰：盖谓文帝时也。或曰，谓受遗大臣也。</span>
陛下卓然自览万机，莫不祗肃。夫大臣非不忠也，
<span class="c1">《御览》“大”作“人”，“非”作“匪”。</span>
然威权在下，则众心慢上，势之常也。陛下既已察之于大臣，愿无忘于左右。左右忠正远虑，未必贤于大臣，至于便辟取合，
<span class="c1">冯本“合”作“舍”。
<span class="c2">吴金华以作“合”为是，说详彼。</span>
</span>
或能工之。今外所言，辄云中书，虽使恭慎不敢外交，但有此名，犹惑世俗。况实握事要，日在目前，傥因疲倦之间有所割制，
<span class="c1">◎胡三省曰：谓因人主疲倦之时，有所剖割而制断也。</span>
众臣见其能推移于事，即亦因时而向之。
<span class="c1">因时，一作“迥附”。</span>
一有此端，因当内设自完，以此众语，私招所交，为之内援。
<span class="c1">《通鉴》作“一有此端，私招朋援”，删去中间数语。</span>
若此，臧否毁誉，必有所兴，功负赏罚，必有所易；
<span class="c1">◎胡三省曰：负，罪也。易则赏罚不当乎功罪。</span>
直道而上者或壅，曲附左右者反达。因微而入，缘形而出，意所狎信，不复猜觉。此宜圣智所当早闻，外以经意，则形际自见。
<span class="c1">◎胡三省曰：言放、资日在左右，狎而信之，不复觉其为奸；非若早闻忠言，自览万机，外以示经意国事，则放、资之形际必呈露而不可掩矣。</span>
或恐朝臣畏言不合而受左右之怨，莫適以闻。臣窃亮陛下潜神默思，公听并观，若事有未尽于理而物有未周于用，将改曲易调，远与黄、唐角功，
<span class="c1">◎胡三省曰：改曲易调，以琴瑟为喻。黄、唐，黄帝、唐尧。角者，两两相当也。</span>
近昭武、文之迹，岂近习而已哉！
<span class="c1">《通鉴》“迹”作“绩”， “岂”下有“牵”字。</span>
然人君犹不可悉天下事以適己明，当有所付。三官任一臣，非周公旦之忠，又非管夷吾之公，则有弄机败官之弊。当今柱石之士虽少，至于行称一州，智效一官，忠信竭命，各奉其职，可并驱策，不使圣明之朝有专吏之名也。”
<span class="c1">◎胡三省曰：谓专任放、资。◎何焯曰：蒋济此疏，系国家安危，信公才也。使能用之，则孙资、刘放安得于弥留之际易置顾托大臣，使祚移金行哉！◎又曰：此疏万古英主药石，不专一时之务。</span>
诏曰： “夫骨鲠之臣，人主之所仗也。济才兼文武，服勤尽节，每军国大事，辄有奏议，忠诚奋发，吾甚壮之。”就迁为护军将军，加散骑常侍。
<span class="c1">中护军资重者为护军将军。济前已为散骑常侍，此为加官。</span>
<span class="c1">◎司马彪《战略》曰：太和六年，明帝遣平州刺史田豫乘海渡，
<span class="c2">◎赵一清曰：景初二年，灭公孙渊，始以辽东、昌黎、带方、玄菟、乐浪五郡为平州，后合为幽州，不应太和六年已有平州刺史。且豫是时为护乌丸校尉，持节屯昌平，亦不为平州刺史也。◎洪亮吉曰：○《晋书·地理志》：后汉末，公孙度自号平州牧。魏分辽东、昌黎、玄菟、带方、乐浪五郡为平州，后还合为幽州。◎谢鍾英曰：辽东五郡为公孙渊所据，豫遥领平州刺史耳。平渊之后，未尝更置平州，《晋志》己误，洪氏录之，非也。◎沈家本曰：是时豫固非平州刺史，亦非护乌丸校尉，此注“平”当作“并”。豫后为并州刺史，此追书之耳。◎弼按：《田豫传》：豫为汝南太守，以本官督青州诸军。○《通鉴》亦云：使汝南太守田豫督青州诸军，自海道讨之。○不言遣平州刺史也。</span>
幽州刺史王雄陆道，并攻辽东。
<span class="c2">◎北宋本“并”作“共”。◎胡三省曰：海道自东莱浮海，陆道自辽西度辽水。</span>
蒋济谏曰：“凡非相吞之国，不侵叛之臣，
<span class="c2">◎光武报窦融书曰：吾与尔非相吞之国。◎《左传》：戎子驹支对范宣子曰： “为不侵不叛之臣。”</span>
不宜轻伐。伐之而不制，是驱使为贼。故曰‘虎狼当路，不治狐狸。
<span class="c2">◎李慈铭曰：《后汉书·张纲传》作“豺狼当路”，当为章怀避唐讳所改。</span>
先除大害，小害自已’。今海表之地，累世委质，岁选计考，
<span class="c2">◎《通鉴》作“岁选计孝”。◎胡三省曰：计、孝，谓每岁上计及举孝廉也。</span>
不乏职贡。议者先之，正使一举便克，得其民不足益国，得其财不足为富；傥不如意，是为结怨失信也。”帝不听，豫行竟无成而还。</span>

4. <span id="卷十四·魏书十四·程郭董刘蒋刘传第十四-蒋济-4"></span>
景初中，外勤征役，内务宫室，怨旷者多，而年谷饥俭。济上疏曰：“陛下方当恢崇前绪，光济遗业，诚未得高枕而治也。今虽有十二州，
<span class="c1">◎沈家本曰：十二州，以《杜恕传》考之，乃兖、豫、司、冀、荆、扬、青、徐、幽、并、雍、凉也。此疏在景初二年公孙渊未灭之先，故不及平州。而《晋志》谓魏文帝即位，分陇右为秦州，中间暂废，而此云十二州，是亦不数秦州也。岂太和中秦州已废邪？</span>
至于民数，不过汉时一大郡。
<span class="c1">◎《三国志·陈群传》，群上疏言：今丧乱之后，人民至少，比汉文、景之时，不过一大郡。◎裴松之曰：案《汉书·地理志》，元始二年，天下户口最盛，汝南郡为大郡，有三十余万户。则文、景之时不能如是多也。《晋太康三年地记》，晋户有三百七十七万，吴、蜀户不能居半。以此言之，魏虽始承丧乱，方晋亦当无乃大殊。长文之言，于是为过。◎胡三省曰：汉自秦、项之争，民死于兵者多矣，虽文、景与民休息，户口蕃息，重以武帝穷奢极欲，又减其半。平帝元始之初，民户一千三百二十三万三千六百一十二。以班《志》考之，汝南一郡，户四十六万一千五百八十七。光武兴于南阳，至永和元年，户五十余万。三国虎争，人众之损，万有一存。景元四年，与蜀通计民户九十四万三千二百四十二耳。当此之时，谓不过汉文、景时一大郡，非虚语也。◎王鸣盛曰：考杜畿子恕传，太和中恕上疏曰：“今大魏奄有十州之地，而承丧乱之弊，计其户口，不如往昔一州之民。”今考明帝即位，建元太和，太和七年改青龙，青龙五年改景初，傥如松之之言，以陈群为过，则蒋济亦过也，杜恕近之，然亦甚其词矣。又考《张绣传》，破袁谭，绣增邑两千户。是时天下户口减耗，十裁一在，操破袁氏之时天下乱极，生灵涂炭，《张绣传》云云，斯为实录。其后稍平定，至青龙、景初，生聚孳息三四十年，户口当必渐加，故松之以陈群为过，自此以至晋太康，生聚孳息又不下四五十年，而中间虽有征役，绝无大乱若黄巾、董、袁之甚者，则其户口自当益以滋殖，岂可遂据太康以例青龙、景初时乎？◎潘眉曰：考魏据中原，户六十六万三千四百二十三，口四百四十三万二千八百八十一耳。汉时《郡国志》所载如汝南户四十万四千四百四十八，口二百一十万七百八十八；南阳户五十二万八千五百五十一，口二百四十三万九千六百一十八；豫章户四十万六千四百九十六，口百六十六万八千九百六。汉时一大郡户至四五十余万，今以全魏十二州户仅六十六万，故曰“不过汉时一大郡”。◎弼按：《武纪》初平三年，收黄巾降卒三十余万，男女百余万口；《崔琰传》按冀州户籍，可得三十万众，故为大州；又按本传前云魏武有徒民之议，未从蒋济之言，而江淮间十余万众皆惊走吴。此不过沿江数郡避乱之民，其人数已如此，岂有十二州之民仅敌一大郡之理？又《刘放传》注引《孙资别传》，资对明帝曰“转运镇守南方四州，凡用十五六万人”，资久掌机密，又为奏对之语，当较确实。一方征调用兵之数如此，则十二州之民数可知。丧乱之际，本无确实调查之统计，蒋济、陈群之言，要皆故甚其辞，以耸听耳。松之之说，于当时情势庶或近之。</span>
二贼未诛，宿兵边陲，且耕且战，怨旷积年。宗庙宫室，百事草创，农桑者少，衣食者多，今其所急务，
<span class="c1">宋本无 “务”字。</span>
唯当息耗百姓，
<span class="c1">◎《汉书·董仲舒传》：若乃论政事之得失，察天下之息秏。◎师古曰：息，生也。秏，虚也。秏，音呼到反。◎范《书·章德窦皇后纪》：数呼相工问息秏。◎章怀注：○薛氏《韩诗章句》曰：秏。恶也。○息耗，犹言善恶也。◎惠栋曰：○《仓颉篇》：秏，消也。○《韩非子》：適观息秏，万不失一。○《淮南子》：息秏减益，通于不訾。○义并同。◎王先谦曰：“耗”、“秏”字同。
<span class="c2">蒋礼鸿以息耗作消息为说，详彼。</span>
</span>
不至甚弊。弊攰之民，
<span class="c1">◎攰，官本作“ ”，或校改作“勉”。◎卢明楷曰：○攰，音贵，力乏也。，音溪，险也。似应作“攰”。○又《颜氏家训·书证篇》曰：攰，即是倦之。○>或者其字讹与？◎何焯曰：攰，居胃切。◎潘眉曰：○葛洪《要用字苑》云：，音九伪反。○字见《广雅》及《陈思王集》。◎钱大昭曰：攰，居伪切。◎沈家本曰：《颜氏家训》是。此传本作“攰”，其作“ ”者，当是或据颜说改“ ”，又讹为“ ”耳。，《说文》“ 也，不安也”。〖卢引即“ 也”。云“险也”，误文。〗攰，《说文》“尤极也”。义与此不相比附，恐亦不可从。</span>
傥有水旱，百万之众，不为国用。凡使民必须农隙，不夺其时。夫欲大兴功之君，先料其民力而燠休之。
<span class="c1">燠休，古通“噢咻”。</span>
句践养胎以待用，
<span class="c1">◎胡三省曰：○《国语》：越王句践困于会稽，既反国，命壮者无取老妇，老者无取壮妻；女子十七不嫁，丈夫二十不娶，其公母有罪，将免乳者以告公，令医守之；生丈夫，二壸酒、一犬；生女子，二壸酒、一豚；生三人，公与之母；生二人，公与之饩。</span>
昭王恤病以雪仇，
<span class="c1">◎胡三省曰：燕昭王于破燕之后，吊死问疾，欲以报齐，雪先王之耻。</span>
故能以弱燕服强齐，羸越灭劲吴。今二敌不攻不灭，不事即侵，当身不除，百世之责也。
<span class="c1">◎胡三省曰：谓当帝之身，不能灭吴、蜀，后世之责，必归于帝。</span>
以陛下圣明神武之略，舍其缓者，专心讨贼，臣以为无难矣。又欢娱之耽，害于精爽；神太用则竭，形太劳则弊。愿大简贤妙，足以充‘百斯男’者。其冗散未齿，且悉分出，务在清静。”诏曰：“微护军，吾弗闻斯言也。”
<span class="c1">◎《宋书》卷十六《礼志三》云：魏明帝世，中护军蒋济奏曰：“夫帝王大礼，巡狩为先；昭祖扬祢，封禅为首。是以自古革命受符，未有不蹈梁父，登泰山，刊无竟之名，纪天人之际者也。故司马相如谓有文以来七十二君，或从所繇于前，谨遗迹于后。太史公曰：‘主上有圣明而不宣布，有司之过也。’然则元功懿德，不刊山、梁之石，无以显帝王之功，布生民不朽之观也。语曰，当君而叹尧、舜之美，譬犹人子对厥所生，誉他人之父。今大魏振前王之弊乱，拯流遁之艰危，接千载之衰，继百世之废。始自武、文，至于圣躬，所以参成天地之道，纲维人神之化，上天报应，嘉瑞显祥，以比往古，其优衍丰隆，无所取喻。至于历世迄今，未发大礼。虽志在扫尽残盗，荡涤余秽，未遑斯事。若尔，三苗堀强于江海，大舜当废东巡之仪；徐夷跳梁于淮、泗，周成当止岱岳之礼也。且昔岁破吴虏于江、汉，今兹屠蜀贼于陇右。其震荡内溃，在不复淹，就当探其窟穴，无累于封禅之事也。此仪久废，非仓卒所定。宜下公卿，广纂其礼，卜年考时，昭告上帝，以副天下之望。臣待罪军旅，不胜大愿，冒死以闻。”诏曰：“闻济斯言，使吾汗出流足。自开辟以来，封禅者七十余君尔。故太史公曰：‘虽有受命之君，而功有不洽，是以中间旷远者，千有余年，近数百载。其仪阙不可得记。’吾何德之脩，敢庶兹乎！济岂谓世无管仲，以吾有桓公登泰山之志乎？吾不敢欺天也。济之所言，华则华矣，非助我者也。公卿侍中、尚书、常侍省之而已。勿复有所议，亦不须答诏也。”帝虽拒济议，而实使高堂隆草封禅之仪。以天下未一，不欲便行大礼。会隆卒，故不行。◎《晋书》卷二十一《礼志》下亦载此奏，误为文帝黄初时事。济为中护军在明帝时，且奏中有始自“武、文终于圣躬”之语。又本志《高堂隆传》有“太和中，中护军蒋济上疏宜遵古封禅”云云，确为明帝时之奏，以此知《晋书》之误。蒋济诸疏，皆纳忠言，惟献谀封禅，不免为功名之士耳。</span>
<span class="c1">◎《汉晋春秋》曰：公孙渊闻魏将来讨，复称臣于孙权，乞兵自救。帝问济：“孙权其救辽东乎？”济曰：“彼知官备以固，
<span class="c2">◎胡三省曰：魏、晋之间，谓国家为官。</span>
利不可得，深入则非力所能，浅入则劳而无获；权虽子弟在危，犹将不动，况异域之人，兼以往者之辱乎！
<span class="c2">公孙渊杀吴使张弥、许晏。</span>
今所以外扬此声者，谲其行人疑于我，我之不克，冀折后事已耳。
<span class="c2">《通鉴》作“冀其折节事已耳”。</span>
然沓渚之间，
<span class="c2">◎沓渚，见《齐王纪》景初三年，又见《公孙度传》。◎《方舆纪要》：从海至辽东沓渚其登涉之所。沓氏县城南临海渚，亦谓之沓渚。◎谢鍾英曰：沓氏县，今奉天府金州厅东南。</span>
去渊尚远，若大军相持，事不速决，则权之浅规，或能轻兵掩袭，未可测也。”
<span class="c2">◎胡三省曰：浅规，谓规图浅攻，不敢深入。吴君臣之为谋，已不逃蒋济所料矣。
<span class="c3">浅规，吴金华有说。</span>
</span>
</span>

5. <span id="卷十四·魏书十四·程郭董刘蒋刘传第十四-蒋济-5"></span>
齐王即位，徙为领军将军，
<span class="c1">中领军资重者为领（事）〈军〉将军。</span>
进爵昌陵亭侯，
<span class="c1">◎《列异传》曰：济为领军，其妇梦见亡儿涕泣曰：“死生异路，我生时为卿相子孙，今在地下为泰山伍伯，憔悴困辱，不可复言。今太庙西讴士孙阿，今见召为泰山令，愿母为白侯，
<span class="c2">吴金华以“侯”为济子因济昌陵亭侯之爵而称其父，又以魏晋时“侯”为父之代称，说详彼。</span>
属阿令转我得乐处。”言讫，母忽然惊寤，明日以白济。济曰：“梦为尔耳，不足怪也。”明日暮，复梦曰：“我来迎新君，止在庙下。未发之顷，暂得来归。新君明日日中当发，临发多事，不复得归，永辞于此。侯气强，难感悟，故自诉于母，愿重启侯，何惜不一试验之？”遂道阿之形状，言甚备悉。
<span class="c2">北宋本“言”上有“其”字。</span>
天明，母重启侯：
<span class="c2">吴金华以此 “侯”字为“济”之讹。</span>
“虽云梦不足怪，此何太適適！
<span class="c2">吴金华据黄生说，以“適”、“的”通。適適，即的的，为分明之意。</span>
亦何惜不一验之？”济乃遣人诣太庙下，推问孙阿，果得之，形状证验悉如儿言。济涕泣曰：“几负吾儿！”于是乃见孙阿，具语其事。阿不惧当死，而喜得为泰山令，惟恐济言不信也，曰：“若如节下言，阿之愿也。不知贤子欲得何职？”济曰：“随地下乐者与之。”阿曰：“辄当奉教。”乃厚赏之，言讫遣还。济欲速知其验，从领军门至庙下，十步安一人，以传阿消息。辰时传阿心痛，巳时传阿剧，日中传阿亡。济泣曰： “虽哀吾儿之不幸，且喜亡者有知。”后月余，儿复来语母曰：“已得转为录事矣。”
<span class="c2">《列异传》所记荒诞不经，后世侈谈妖异，当滥觞于此。</span>
</span>
迁太尉。初，侍中高堂隆论郊祀事，以魏为舜后，推舜配天。济以为舜本姓妫，其苗曰田，非曹之先，著文以追诘隆。
<span class="c1">◎《隋书·经籍志·经部·礼类》：梁有《郊丘议》三卷，魏太尉蒋济撰，亡。◎侯康曰：○《齐书·礼志》云：魏高堂隆议以舜配天。蒋济云：“汉时奏议，谓尧已禅舜，不得为汉祖，舜亦已禅禹，不得为魏之祖。今宜以武皇帝配天。”○此即济难隆之语也。◎又曰：○《通典》高堂隆表曰：案古典，可以武帝配天。鱼豢议：“昔后稷以功配天。汉出自汉出自尧，不以尧配天，明不绍也。且舜已越数代，武皇肇建鸿业，宜以配天。”◎秦蕙田曰：《通典》言高堂隆表与《蒋济传》不合，不知何据？岂“武帝”二字，本作“虞、舜”，而刻本误欤？鱼豢议亦不见正史，豢作《魏略》，恐是著撰私议，非当官议礼之词也。</span>
<span class="c1">◎臣松之案：蒋济立郊议称《曹腾碑文》云
<span class="c2">◎严可均曰：直称“曹腾”，当是裴所追改。</span>
“曹氏族出自邾”，《魏书》述曹氏胤绪亦如之。
<span class="c2">详见《武纪》卷首。</span>
魏武作《家传》，自云曹叔振铎之后。故陈思王作《武帝诔》曰“於穆武皇，胄稷胤周”，此其不同者也。及至景初，明帝从高堂隆议，谓魏为舜后，后魏为《禅晋文》，称“昔我皇祖有虞”，则其异弥甚。寻济难隆，及与尚书缪袭往反，并有理据，文多不载。济亦未能定氏族所出，但谓“魏非舜后而横祀非族，降黜太祖，不配正天，
<span class="c2">◎赵一清曰：当作“不正配天”。</span>
皆为缪妄”。然于时竟莫能正。济又难郑玄注《祭法》云“有虞以上尚德，禘郊祖宗，配用有德，自夏已下，稍用其姓氏”。济曰： “夫虬龙神于獭，獭自祭其先，不祭虬龙也。骐驎白虎仁于豺，豺自祭其先，不祭骐虎也。如玄之说，有虞已上，豺獭之不若邪？臣以为《祭法》所云，见疑学者久矣，郑玄不考正其违而就通其义。”济豺獭之譬，虽似俳谐，然其义旨，有可求焉。
<span class="c2">郑注《祭法》，详见《礼记·祭法篇》。稍用其姓氏，郑注作“稍用其其姓代之”。孔《疏》极为详明，文繁不录。盖五帝公天下，故有虞氏以上尚德，所谓祖有功而宗有德也。三王家天下，故祖宗所亲。而郑注所云“小德配寡，大德配众”之义失矣。此古今祭法之大变革也。蒋济之说，拘于帝王家族祭祀之常，未识古今通变之义，宜其实难郑氏也。</span>
</span>
是时，曹爽专政，丁谧、邓飏等轻改法度。会有日蚀变，诏群臣问其得失，济上疏曰：“昔大舜佐治，戒在比周；周公辅政，慎于其朋；
<span class="c1">◎胡三省曰：○舜之佐尧也，驩兜、共工自相称引，则流放之，谗说殄行则堲之，戒比周也。○《书·洛诰》：周公戒成王曰：“孺子其朋，孺子其朋，其往。”○孔安国注曰：少子慎其朋党，少子慎其朋党，戒其自今以往。</span>
齐侯问灾，晏婴对以布惠；
<span class="c1">◎《晏子》：荧惑守于虚，景公异之。晏子曰：“盍去冤聚之狱，使反田矣；散百官之财，施之民矣；振孤寡而敬老人矣。若是者百恶可去。”</span>
鲁君问异，臧孙答以缓役。
<span class="c1">◎《左传·僖公二十一年》：夏大旱，公欲焚巫尪。臧文仲曰：“贬食省用，务穑劝分，此其务也。巫尪何为？”</span>
应天塞变，乃实人事。今二贼未灭，将士暴露已数十年，男女怨旷，百姓贫苦。夫为国法度，惟命世大才，乃能张其纲维以垂于后，岂中下之吏所宜改易哉？终无益于治，適足伤民，望宜使文武之臣各守其职，率以清平，则和气祥瑞可感而致也。”
<span class="c1">济论毕轨击鲜卑失利表，见《曹爽传》注引《魏略》。</span>
以随太傅司马宣王屯洛水浮桥，
<span class="c1">今洛阳县南洛水上。</span>
诛曹爽等，进封都乡侯，邑七百户。济上疏曰：“臣忝宠上司，而爽敢苞藏祸心，此臣之无任也。
<span class="c1">无任，周一良、吴金华有说。</span>
太傅奋独断之策，陛下明其忠节，罪人伏诛，社稷之福也。夫封宠庆赏，必加有功。今论谋则臣不先知，语战则非臣所率，而上失其制，下受其弊。臣备宰司，民所具瞻，臣恐冒赏之渐自此而兴，推让之风由此而废。”固辞，不许。
<span class="c1">◎王懋竑曰：蒋济、高柔、孙礼、王观，皆魏之大臣，激于曹爽之专政而辅司马懿以诛爽。爽诛，懿专政，而篡弑之形成矣。济盖深悔之，故发病而没。干宝《晋纪》谓病其言之失信，未尽然也。孙礼逾年亦卒。高柔、王观以老寿在朝，高官厚禄，与懿、师、昭相终始，其视齐王之废、高贵乡公之弑，漠然无所动于心。绳以《春秋》之义，其能免党恶之诛乎！蒋济为太尉，在群臣之右，而懿以高柔行大将军据爽营，以王观行中领军据羲营，以济从屯洛水浮桥，盖劫与之同，是柔、观与谋，而济不与谋也。其上《永宁宫奏》首称“太尉臣济”，此懿自为之耳。济《议爵表》云“语谋则臣不先知，语战则非臣所率”，盖自明其非懿之党，而于爽之诛，力言曹真之勋不可无后，则犹能与懿异也。懿诛爽后，篡夺之势已成，济固知之，而力不能制，故不三月发病而卒。考其始末，与孙礼、王观不同。而为魏史者皆晋人，未能辨别其事，宜表而出之。◎又曰：蒋济素有重望，不在陈群之下。其谏明帝信任近臣也，则不合于刘放、孙资。其谏何晏等变乱制度也，则不合于曹爽。而于曹爽之诛，夷为言曹真不可无后，则不合于司马懿。自为能自立者，特以身为太尉，于曹、马之隙，知乱之将起，而不能辞位以去，以致为懿所胁，不能自免，此为失耳。然视高柔、王观、孙礼，则己远矣。《通鉴》于桓范之事，从《晋纪》以懿言为济言，而又削表不载，又不载济争曹真语，似以济为合于懿者，而著其失言于爽，发病而卒，于是济之始末不得以明，而几与高柔、孙礼之徒同类而弃之也。详济之始末，不与高柔、王观同。而桓范之死，亦不与何晏、邓飏同。《纲目》多因《通鉴》，于此未及详定也。</span>
<span class="c1">◎孙盛曰：蒋济之辞邑，可谓不负心矣。语曰“不为利回，不为义疚”，蒋济其有焉。</span>
是岁薨，
<span class="c1">嘉平元年四月丙子薨，见《齐王纪》。</span>
谥曰景侯。
<span class="c1">◎《世语》曰：初，济随司马宣王屯洛水浮桥，济书与曹爽，言宣王旨“惟免官而已”，爽遂诛灭。济病其言之失信，
<span class="c2">以失信于爽为己病也。</span>
发病卒。</span>
子秀嗣。秀薨，子凯嗣。咸熙中，开建五等，以济著勋前朝，改封凯为下蔡子。
<span class="c1">◎《郡国志》：扬州九江郡下蔡，故属沛，◎古州来国，在汝水之南。故城，今安徽凤阳府凤台县治。</span>

## 刘放

1. <span id="卷十四·魏书十四·程郭董刘蒋刘传第十四-刘放-1"></span>
刘放字子弃，涿郡人，
<span class="c1">◎本传言“进爵封本县”，放方城侯，则放当为涿郡方城人。此盖承祚省文。观《晋书·张华传》自知，见后。◎《郡国志》：幽州涿郡方城。◎《一统志》：故城，今顺天府固安县南。</span>
汉广阳顺王子西乡侯宏后也。
<span class="c1">◎钱大昭曰：○《汉书·王子侯表》：西乡侯容，广阳顷王子。○“顺”当作“顷”，“宏”当作“容”。○又云：放子名宏，西乡虽远祖，不当同名，“容”字之误显然。◎弼按，本传“子宏嗣”者，乃孙资之子，非刘放之子，钱氏殆未细读上下文耳。</span>
历郡纲纪，
<span class="c1">涿郡纲纪也，如梁习为陈郡纲纪，徐宣、陈矫为广陵郡纲纪是。</span>
举孝廉。遭世大乱，时渔阳王松据其土，放往依之。太祖克冀州，放说松曰：“往者董卓作逆，英雄并起，阻兵擅命，人自封殖，惟曹公能拔拯危乱，翼戴天子，奉辞伐罪，所向必克。以二袁之强，守则淮南冰消，战则官渡大败；乘胜席卷，将清河朔，威刑既合，大势以见。速至者渐福，后服者先亡，此乃不俟终日驰骛之时也。昔黥布弃南面之尊，仗剑归汉，
<span class="c1">◎《汉书·黥布传》：黥布，六人，姓英氏。项王封诸将，立布为九江王。布与随何归汉，汉王立布为淮南王。</span>
诚识废兴之理，审去就之分也。将军宜投身委命，厚自结纳。”松然之。会太祖讨袁谭于南皮，以书招松，松举雍奴、泉州、安次以附之。
<span class="c1">◎《郡国志》：幽州渔阳郡雍奴、泉州，广阳郡安次。◎《一统志》：雍奴故城，今顺天府武清县东丘家庄。泉州故城，今武清县东南四十里。安次故城，今顺天府东安县西北四十里。</span>
放为松答太祖书，其文甚丽。太祖既善之，又闻其说，由是遂辟放。建安十年，与松俱至。太祖大悦，谓放曰：“昔班彪依窦融而有河西之功，
<span class="c1">◎范《书·班彪传》：班彪避地河西，大将军窦融以为从事，彪乃为融画策事汉。</span>
今一何相似也！”乃以放参司空军事，
<span class="c1">◎胡三省曰：为刘放因此管魏机密以乱魏张本。</span>
历主簿记室，
<span class="c1">◎《续百官志》：公府掾属主簿，录省众事。记室令史，主上章表报书记。</span>
出为郃阳、祋祤、
<span class="c1">祋，音都活反。祤，音诩。</span>
赞令。
<span class="c1">◎《郡国志》：司隶左冯翊郃阳、祋祤。◎《一统志》：郃阳故城，今陕西同州府郃阳县东南。祋祤故城，今陕西西安府耀州东。◎魏文帝徙北地郡与此，其县遂废。刘放为令时，县尚未废也。◎《汉书·地理志》：沛郡酇，莽曰赞治。◎应劭曰：音嵯。◎师古曰：此县本为  ，应音是也。中古以来，借酇字为之耳，读皆为  ，而莽呼为赞治，则此县亦有赞音。◎吴卓信曰：○《说文》：，沛国县，从邑，虘声。○与南阳之酇，形声俱别。师古谓“沛郡之酇亦有赞音”，乃后来借酇为之故，非本音也。考班固《泗水亭铭》云“文昌四友，汉有萧何，序功第一，受封于酇”，“酇”与“何”叶，班氏汉人，必知本朝故实也。◎《郡国志》：豫州沛国酇。◎三国魏改属谯郡。◎《一统志》：酇县故城，今河南归德府永城县西南酇县乡。◎胡三省曰：○或曰：赞，相也。凡出令，使之赞相，因以为官名。盖魏武霸府所置。◎弼按：本传明言出为各县令，下文言孙资亦历县令，胡注误引或说，不足据。</span>

2. <span id="卷十四·魏书十四·程郭董刘蒋刘传第十四-刘放-2"></span>
魏国既建，与太原孙资俱为秘书郎。
<span class="c1">◎本传言“进爵封本县”，资中都侯，则资当为太原中都人。《晋书》孙楚、孙盛传俱云“太原中都人”。◎《一统志》：中都故城，今山西汾州府平遥县西北。◎洪饴孙曰：秘书郎，四人，四百石，掌中外三阁经书，覆校残阙，正定脱误，武帝建国时置。◎弼按：《隋书·经籍志》“秘书郎郑默始制《中经薄》”，即此官。</span>
先是，资亦历县令，参丞相军事。
<span class="c1">◎《资别传》曰：
<span class="c2">◎汪师韩《文选理学权舆》曰：《选》注所引群书，有《孙资别传》。◎章宗源《隋志考证》曰：《孙资别传》见《三国志》注，亦见《太平御览》。◎侯康曰：《孙资别传》，见本传及《贾逵传》注，裴松之称资之别传出自其家。今考所载多谀词，而于资误国之罪绝不言及，未可据为定论。</span>
资字彦龙。幼而岐嶷，三岁丧二亲，长于兄嫂。讲业太学，博览传记，同郡王允一见而奇之。太祖为司空，又辟资。会兄为乡人所害，资手刃报雠，乃将家属避地河东，故遂不应命。寻复为本郡所命，以疾辞。友人河东贾逵谓资曰：“足下抱逸群之才，值旧邦倾覆，主将殷勤，千里延颈，宜崇古贤桑梓之义。而久盘桓，拒违君命，斯犹曜和璧于秦王之庭，而塞以连城之价耳。窃为足下不取也！”资感其言，遂往应之。到署功曹，举计吏。
<span class="c2">◎毛本“计”误作“讨”。◎本志《贾逵传》注引《资别传》云：资举河东计吏，到许，荐逵于相府。</span>
尚书令荀彧见资，叹曰：“北州承丧乱已久，谓其贤智零落，今日乃复见孙计君乎！”表留以为尚书郎。辞以家难，得还河东。</span>
文帝即位，放、资转为左右丞。数月，放徙为令。黄初初，改秘书为中书，以放为监，资为令，
<span class="c1">中书监、令，见《明帝纪》景初二年。</span>
各加给事中；放赐爵关内侯，资为关中侯，遂掌机密。三年，放进爵魏寿亭侯，
<span class="c1">◎赵一清曰：魏寿，即汉武陵郡之汉寿县也，关羽始封于此，魏改曰魏寿，又以封放，而蜀因给改葭萌为汉寿。</span>
资关内侯。明帝即位，尤见宠任，同加散骑常侍；进放爵西乡侯，资乐阳亭侯。
<span class="c1">◎《资别传》曰：诸葛亮出在南郑，
<span class="c2">◎《郡国志》：益州汉中郡南郑。◎《一统志》：故城，今陕西汉中府城东。</span>
时议者以为可因发大兵，就讨之，帝意亦然，以问资。资曰：“昔武皇帝征南郑，取张鲁，阳平之役，
<span class="c2">◎汉中郡褒中县有阳平关。◎《方舆纪要》：今汉中府沔县西四十里。</span>
危而后济。又自往拔出夏侯渊军，数言‘南郑直为天狱，
<span class="c2">吴金华以天狱即兵家所言天牢之地势。</span>
中斜谷道为五百里石穴耳’，
<span class="c2">◎《方舆纪要》：褒斜道，今之北栈。南口曰褒，在褒城县北十里。北口曰斜，在郿县西南三十里。总计川陕相通之道，谷长四百七十里。</span>
县言其深险，喜出渊军之辞也。又武皇帝圣于用兵，察蜀贼棲于山岩，
<span class="c2">宋本“棲”作“栖”。</span>
视吴虏窜于江湖，皆挠而避之，不责将士之力，不争一朝之忿，诚所谓见胜而战，知难而退也。今若进军就南郑讨亮，道既险阻，计用精兵又转运镇守南方四州
<span class="c2">
<span class="c3">吴金华疑“又”字本作“及”，说详彼。</span>
◎胡三省曰：四州，荆、徐、扬、豫也。</span>
遏御水贼，凡用十五六万人，必当复更有所发兴。天下搔动，
<span class="c2">◎官本“搔”作“骚”，监本作“要”，各本均作“搔”。◎沈家本曰：《贾逵传》亦有“搔动”语。《吴志·陆凯传》“所在搔扰”。疑古人“搔”、“骚”通用。</span>
费力广大，此诚陛下所宜深虑。夫守战之力，力役参倍。但以今日见兵，分命大将据诸要险，威足以震摄强寇，镇静疆埸，将士虎睡，百姓无事。数年之间，中国日盛，吴蜀二虏必自罢弊。”帝由是止。时吴人彭绮又举义江南，
<span class="c2">见《吴志·孙权传》黄武四年，又见《吕岱传》。</span>
议者以为因此伐之，必有所克。帝问资，资曰：“鄱阳宗人前后数有举义者，众弱谋浅，旋辄乖散。昔文皇帝尝密论贼形势，言洞浦杀万人，得船千万，
<span class="c2">◎赵一清曰：千，疑作“十”。</span>
数日间船人复会；江陵被围历月，权裁以千数百兵住东门，而其土地无崩解者。是有法禁，上下相奉持之明验也。以此推绮，惧未能为权腹心大疾也。”绮果寻败亡。
<span class="c2">见《孙权传》黄武六年。</span>
</span>
太和末，吴遣将周贺浮海诣辽东，招诱公孙渊。帝欲邀讨之，朝议多以为不可。惟资决行策，果大破之，
<span class="c1">事见《明帝纪》太和六年，又见《孙权传》嘉禾元年。</span>
进爵左乡侯。
<span class="c1">◎钱仪吉曰：董昭封右乡侯，资封左乡侯，盖以亲密得宠，故封之近郊，与后各进爵封本县，是其证。</span>
<span class="c1">◎《魏氏春秋》曰：乌丸校尉田豫帅西部鲜卑泄归尼等出塞，讨轲比能、智郁筑鞬，破之，还至马邑故城，比能帅三万骑围豫。帝闻之，计未有所出，如中书省以问监、令。令孙资对曰：
<span class="c2">◎毛本“对”作“等”。◎或云：下“令”字衍。◎弼按：“如中书省以问监、令”为句，盖并问监、令也。“令孙资对曰”为句，下“令”字非衍文。</span>
“上谷太守阎志，柔弟也，为比能素所归信。令驰诏使说比能，可不劳师而自解矣。”帝从之，比能果释豫而还。
<span class="c2">阎柔，见《公孙瓒传》。田豫、轲比能自有传。</span>
</span>
放善为书檄，三祖诏命
<span class="c1">三祖，武、文、明也。武为太祖，文为高祖，明为烈祖，见《明帝纪》景初元年。</span>
有所招喻，多放所为。
<span class="c1">◎《曹爽传》注引《魏书》：帝使中书监刘放、令孙资为诏，以太尉司马懿为太傅。</span>
青龙初，孙权与诸葛亮连和，欲俱出为寇。边候得权书，放乃改易其辞，往往换其本文而傅合之，与征东将军满宠，若欲归化，封以示亮。亮腾与吴大将步骘等，骘等以见权。权惧亮自疑，深自解说。
<span class="c1">◎《明帝纪》：青龙二年四月，诸葛亮出斜谷。五月，孙权入居巢湖口。六月，征东将军满宠拒之。◎正此时也。</span>
是岁，俱加侍中、光禄大夫。
<span class="c1">◎康发祥曰：○《齐王纪》：正始元年，加侍中中书监刘放、孙资为左右光禄大夫。○正始元年始加光禄大夫，则前此未为光禄大夫也。青龙初年，恐是但加侍中耳。“光禄大夫”四字疑衍。◎弼按：本传明言正始元年，更加放、资左右光禄大夫，金印、紫绶，仪同三司。曰“更加”者，明前已加也。〖《齐王纪》并未言“始加”，“始”字康氏所增。〗且汉制光禄大夫属光禄勋，此则变更官制，位次三公，与特进同为加官，故再加任命，特书本纪。传文不误，康说非是。</span>
<span class="c1">◎《资别传》曰：是时，孙权、诸葛亮号称剧贼，无岁不有军征。而帝总摄群下，内图御寇之计，外规庙胜之画，资皆管之。然自以受腹心，常让事于帝曰：
<span class="c2">让，疑作“议”。</span>
“动大众，举大事，宜与群下共之；既以示明，且于探求为广。”
<span class="c2">北宋本作“且为探求于广”。</span>
既朝臣会议，资奏当其是非，择其善者推成之，终不显己之德也。若众人有谴过及爱憎之说，辄复为请解，以塞谮润之端。如征东将军满宠、凉州刺史徐邈，并有谮毁之者，资皆盛陈其素行，使卒无纤介。宠、邈得保其功名者，资之力也。初，资在邦邑，名出同类之右。乡人司空掾田豫、
<span class="c2">资为太原中都人，此与渔阳雍奴之田豫别为一人。彼为丞相军谋掾，此则司空掾也。</span>
梁相宗艳皆妒害之，而杨丰党附豫等，专为资构造谤端，怨隙甚重。资既不以为言，而终无恨意。豫等惭服，求释宿憾，结为婚姻。资谓之曰：“吾无憾心，不知所释。此为卿自薄之，卿自厚之耳！”乃为长子宏取其女。及当显位，而田豫老疾在家。资遇之甚厚，又致其子于本郡，以为孝廉。而杨丰子后为尚方吏，
<span class="c2">◎《汉官》曰：尚方员吏十二人。</span>
帝以职事谴怒，欲致之法，资请活之。其不念旧恶如此。</span>
景初二年，辽东平定，以参谋之功，各进爵，封本县，放方城侯，资中都侯。

3. <span id="卷十四·魏书十四·程郭董刘蒋刘传第十四-刘放-3"></span>
其年，帝寝疾，欲以燕王宇为大将军，
<span class="c1">燕王宇，魏武子，自有传。</span>
及领军将军夏侯献、武卫将军曹爽、屯骑校尉曹肇、骁骑将军秦朗
<span class="c1">领军将军、武卫将军，见《明帝纪》景初二年。屯骑校尉，见《文帝纪》黄初六年。骁骑将军，见《明帝纪》青龙元年。</span>
共辅政。宇性恭良，陈诚固辞。
<span class="c1">◎《宇传》：景初二年冬十二月，明帝疾笃，拜宇为大将军，属以后事，受署四日，宇深固让；帝意亦变，遂免宇官。</span>
帝引见放、资，入卧内，问曰：“燕王正尔为？”
<span class="c1">◎胡三省曰：言其性恭良，为事正如此也。</span>
放、资对曰：“燕王实自知不堪大任故耳。”帝曰：“曹爽可代宇不？”放、资因赞成之。又深陈宜速召太尉司马宣王，以纲维皇室。帝纳其言，即以黄纸授放作诏。放、资既出，帝意复变，诏止宣王勿使来。寻更见放、资曰： “我自召太尉，而曹肇等反使吾止之，几败吾事！”命更为诏，帝独召爽与放、资俱受诏命，
<span class="c1">◎何焯曰：疾病则乱，数语中足以见放、资之弄权败国矣。晋初修史，故其辞也微。◎又曰：曰“独召”，则并诏之真伪，不可知矣。</span>
遂免宇、献、肇、朗官。太尉亦至，登床受诏，然后帝崩。
<span class="c1">详见《明帝纪》景初二年注引《汉晋春秋》。</span>
<span class="c1">◎《世语》曰：放、资久典机任，献、肇心内不平。殿中有鸡栖树，
<span class="c2">◎王鸣盛曰：○颜师古《急就篇》注：皁荚树，一名鸡栖。</span>
二人相谓：“此亦久矣，其能复几？”指谓放、资。
<span class="c2">◎胡三省曰：殿中畜鸡以司晨，栖于树上，因谓之鸡栖树。献、肇指以喻放、资。一言而发司马氏篡魏之机，言之不可不谨也如是夫！以此观献、肇之轻脱，又何足以托孤哉！</span>
放、资惧，故劝帝召宣王。帝作手诏，令给使辟邪至，以授宣王。
<span class="c2">◎《通鉴》；是时司马懿在汲，帝令给使辟邪赍手诏召之。◎“至”当作“赍”，或宋本本如是。◎胡三省曰：辟邪，给使之名，犹汉丞相仓头呼为宜禄也。</span>
宣王在汲，
<span class="c2">◎胡三省曰：时自辽东还师，次于汲也。汲县自汉以来属河内郡。◎《一统志》：汲县故城，今河南卫辉府汲县西南。</span>
献等先诏令于轵关西还长安，
<span class="c2">◎《通鉴》：先是燕王为帝画计，以为关中事重，宜遣懿便道自轵关西还长安。◎胡三省曰：关中事重，谓备蜀及抚安氐、羌也。轵县，属河内郡。◎谢鍾英曰：○《述征记》：太行八陉，第一曰轵关。◎《一统志》曰：今河南怀庆府济源县西北十五里，关当轵道之险。◎弼按：轵道，见《董卓传》。</span>
辟邪又至，宣王疑有变，呼辟邪具问，乃乘追锋车
<span class="c2">追锋车，见《高贵乡公纪》甘露元年注引傅畅《晋诸公赞》。</span>
驰至京师。帝问放、资：“谁可与太尉对者？”放曰：“曹爽。”帝曰：“堪其事不？”
<span class="c2">◎胡三省曰：不，读曰否。</span>
爽在左右，流汗不能对。放蹑其足，耳之曰：
<span class="c2">◎胡三省曰：附耳语之也。</span>
“臣以死奉社稷。”曹肇弟纂为大将军司马，燕王颇失指。肇出，纂见，惊曰：“上不安，云何悉共出？
<span class="c2">毛本“共”作“其”，误。</span>
宜还。”已暮，放、资宣诏宫门，不得复内肇等，罢燕王。肇明日至门，不得入，惧，诣延尉，以处事失宜免。
<span class="c2">◎《曹休传》：诏肇以侯归第。</span>
帝谓献曰：“吾已差，便出。”献流涕而出，亦免。◎案：《世语》所云树置先后，与本传不同。◎《资别传》曰：帝诏资曰：“吾年稍长，又历观书传中，皆叹息无所不念。图万年后计，莫过使亲人广据职势，兵任又重。今射声校尉缺，
<span class="c2">射声校尉，见《齐王纪》嘉平六年。</span>
久欲得亲人，谁可用者？”资曰：“陛下思深虑远，诚非愚臣所及。书传所载，皆圣听所究，向使汉高不知平、勃能安刘氏，孝武不识金、霍付属以事，殆不可言！文皇帝始召曹真还时，亲诏臣以重虑，及至晏驾，陛下即阼，犹有曹休外内之望，赖遭日月，御勒不倾，使各守分职，纤介不间。以此推之，亲臣贵戚，虽当据势握兵，宜使轻重素定。若诸侯典兵，力均衡平，宠齐爱等，则不相为服；不相为服，则意有异同。今五营所领见兵，
<span class="c2">五营，谓屯骑、越骑、步兵、长水、射声五校尉也。</span>
常不过数百，选授校尉，如其辈类，为有畴匹。至于重大之任，能有所维纲者，宜以圣恩简择，
<span class="c2">吴金华以“恩”应作“意”，说详彼，</span>
如平、勃、金、霍、刘章等一二人，渐殊其威重，使相镇固，于事为善。”帝曰：“然。如卿言，当为吾远虑所图。今日可参平、勃，侔金、霍，双刘章者，其谁哉？”资曰：“臣闻知人则哲，惟帝难之。唐虞之圣，凡所进用，明试以功。陈平初事汉祖，绛、灌等谤平有受金盗嫂之罪。周勃以吹箫引强，始事高祖，亦未知名也；
<span class="c2">◎《汉书·陈平传》：绛、灌等或谗陈平曰：“平居家时盗其嫂。平使诸将，金多者得善处，金少者得恶处，平反覆小人也。”◎《周勃传》：勃常以吹箫给丧事，材官引强。◎服虔曰：能引强弓弩官也。◎孟康曰：如今挽强司马也。</span>
高祖察其行迹，然后知可付以大事。霍光给事中二十余年，
<span class="c2">北宋本“事”作“侍”。</span>
小心谨慎，乃见亲信。日磾夷狄，以至孝质直，特见擢用，左右尚曰‘妄得一胡儿而重贵之’。平、勃虽安汉嗣，其终，勃被反名，平劣自免于吕须之谗。
<span class="c2">◎《汉书·周勃传》：有上书告勃欲反，下廷尉，逮捕勃治之。◎《汉书·陈平传》：吕后面质吕须于平前曰：“无畏吕媭之谗。”吕后多立诸吕为王，陈平伪听之。</span>
上官桀、桑弘羊与霍光争权，几成祸乱。此诚知人之不易，为臣之难也。又所简择，当得陛下所亲，当得陛下所信，诚非愚臣之所能识别。”◎臣松之以为：孙、刘于时
<span class="c2">毛本“孙”误作“梦”。</span>
号为专任，制断机密，政事无不综。资、放被托付之问，当安危所断，而更依违其对，无有適莫。受人亲任，理岂得然？案本传及诸书并云放、资称赞曹爽，劝召宣王，魏室之亡，祸基于此。资之别传，出自其家，欲以是言掩其大失，然恐负国之玷，终莫能磨也。</span>
齐王即位，以放、资决定大谋，增邑三百，放并前千一百，资千户；封爱子一人亭侯，次子骑都尉，余子皆郎中。正始元年，更加放左光禄大夫，资右光禄大夫，金印紫绶，仪同三司。六年，放转骠骑，资卫将军，领监、令如故。七年，
<span class="c1">◎吴金华曰：据本志《齐王纪》及本传注引《资别传》，知刘放、孙资逊位均在正始九年二月。此“七年”当为“九年”之误。</span>
复封子一人亭侯，各年老逊位，以列侯朝朔望，位特进。
<span class="c1">◎胡三省曰：鸡栖树之言固中，而三马食一槽矣。</span>
<span class="c1">◎《资别传》曰：大将军爽专事，多变易旧章。资叹曰：“吾累世蒙宠，加以豫闻属托，今纵不能匡弼时事，可以坐受素餐之禄邪？”遂固称疾。九年二月，乃赐诏曰：“君掌机密三十余年，经营庶事，勋著前朝。暨朕统位，动赖良谋。是以曩者增崇宠章，同之三事，外帅群官，内望谠言。属以年耆疾笃，上还印绶，前后郑重，辞旨恳切。天地以大顺成德，君子以善恕成仁，重以职事违夺君志，
<span class="c2">◎吴金华曰：犹言难以因职事违夺君意也。</span>
今听所执，赐钱百万，使兼光禄勋少府亲策诏君养疾于第。君其勉进医药，颐神和气，以永无疆之祚。置舍人官骑，加以日秩肴酒之膳焉。”</span>
曹爽诛后，复以资为侍中，领中书令。
<span class="c1">◎王懋竑曰：刘放、孙资排燕王宇、曹肇而荐曹爽、司马懿，卒以亡魏。而放、资复为中书监、令凡八年。至九年春，始逊位。是时曹、马之隙已成，八年，懿始谢病。而放、资即以次年逊位，盖预知其谋而又逆料爽之非懿敌矣。爽死后，复以孙资为中书令，则放、资之党于司马可见也。◎又曰：《刘放传》黄初中改秘书为中书，以放为监，资为令，各加给事中，又俱加侍中，其领监、令如故。曹爽诛后，复以资为侍中，领中书令，而不及放。其下即言嘉平二年，放薨，资复逊位，三年薨。详其文，曹爽诛后，复以下当有“刘放为侍中，领中书监”九字，史不言者，盖脱文也。</span>
嘉平二年，放薨，谥曰敬侯。子正嗣。
<span class="c1">◎《晋书·张华传》：华字茂先，范阳方城人。少孤贫，自牧羊，乡人刘放奇其才，以女妻焉。</span>
<span class="c1">◎臣松之案：《头责子羽》曰：士卿刘许字文生，正之弟也。与张华六人，并称文辞可观，意思详序。
<span class="c2">蒋礼鸿以“详序”义同“庠序”，为安详肃穆之意。</span>
晋惠帝世，许为越骑校尉。
<span class="c2">◎《世说·排调篇》：《头责秦子羽》云：“子曾不如太原温融、颍川荀、范阳张华、士卿刘许、义阳邹湛、河南郑诩。此数子者，或謇吃无宫商，或尫陋希言语，或淹伊多姿态，或讙哗少智谞，或口如含胶饴，或头如巾齑杵，而犹以文采可观，意思详序，攀龙附凤，并登天府。”◎刘孝标注云：○《晋百官名》曰：刘许字文生，惠帝时为宗正，与张华同范阳人，故曰士卿，互其辞也。宗正卿或曰士卿。◎沈家本曰：《头责子羽》，隋、唐志不著录，裴注所引刘许，《世说》注《张敏集》有《头责秦子羽文》。◎弼按：蒋超伯《南漘楛语》卷二载晋张敏《头责秦子羽文》，极详，文繁不录。</span>
</span>
资复逊位归第，就拜骠骑将军，转侍中，特进如故。三年薨，谥曰贞侯。子宏嗣。放才计优资，而自脩不如也。放、资既善承顺主上，又未尝显言得失，抑辛毗而助王思，
<span class="c1">◎何焯曰：王思，见《梁习传》，《魏略》入之苛吏。◎弼按：互见《辛毗传》。</span>
以是获讥于世。
<span class="c1">◎王鸣盛曰：放、资传多微词，如云“放、资既善承顺主上，又未尝显言得失，抑辛毗而助王思，以是获讥于世”。案。放、资之罪，在引司马耳，然此不可得而言也，故以他罪入之，著其事而微其词也。上文先言齐王，即以决定大谋增邑。所谓大谋者何也？援纳篡贼也。则抑辛毗助思，固其小小者矣。用意不亦彰明较著哉！</span>
然时因群臣谏诤，扶赞其义，并时密陈损益，不专导谀言云。
<span class="c1">
<span class="c2">◎吴金华曰：导谀言者，以阿谀之言引上为非也。</span>
◎赵翼曰：刘放、孙资在中书久掌机密，夏侯献、曹肇等恶之，此犹出于忌者之口。蒋济为魏名臣，疏言“左右之人，未必贤于大臣。今外所言，辄云中书”，是可见放、资二人之窃弄威福矣！其后乘明帝临危，请以司马懿辅政，遂至权移祚易，故当时无不病二人之奸邪误国。《晋书·荀勖传》“论者以勖倾国害时，为孙资、刘放之亚”，可知二人之名，至晋时犹为世所诟詈也。而寿作二人合传，极言其身在近密，每因群臣谏诤，多扶赞其义，并时陈损益，不专导谀言。是直以放、资为正人，与当时物议大相反也。盖二人虽不忠于魏而有功于晋，晋人德之，故寿为作佳传也。</span>
及咸熙中，开建五等，以放、资著勋前朝，改封正方城子，宏离石子。
<span class="c1">◎《郡国志》：并州西河郡治离石。◎《一统志》：故城，今山西汾州府永宁州治。◎赵一清曰：放子熙、资子密，见《诸葛诞传》注引《世语》。</span>
<span class="c1">◎案《孙氏谱》：宏为南阳太守。宏子楚，字子荆。
<span class="c2">◎《晋书·孙楚传》：楚才藻卓绝，爽迈不群。◎将军石苞令楚作书遗孙皓，见《文选》。</span>
◎《晋阳秋》曰：楚乡人王济，豪俊公子也，为本州大中正。访问关求楚品状，
<span class="c2">《晋书·孙楚传》作“济为本州大中正，访问铨邑人品状，至楚”。</span>
济曰：“此人非卿所能名。”自状之曰：“天才英博，亮拔不群。”楚位至讨虏护军、冯翊太守。楚子洵，颍川太守。
<span class="c2">◎潘眉曰：《晋书·孙楚传》言“洵未仕早终”，《孙盛传》言“父洵，颍川太守”，与裴注同，当是《孙楚传》误也。</span>
洵子盛，字安国，给事中，秘书监。
<span class="c2">毛本 “监”误作“益”。</span>
盛从父弟绰，字兴公，廷尉正。楚及盛、绰，并有文藻，盛又善言名理，诸所论著，并传于世。
<span class="c2">◎孙盛，事见《武纪》卷首注及《公孙度传》注。◎《孙绰传》：博学善属文，尝作《天台山赋》，辞致甚工。初成，以示友人范荣期，云：“卿试掷地，当作金石声也。”绰少以文才垂称，一时文士，绰为其冠。温、王、郄、庾诸公之薨，必绰为文，然后刊石。</span>
</span>

4. <span id="卷十四·魏书十四·程郭董刘蒋刘传第十四-刘放-4"></span>
评曰：程昱、郭嘉、董昭、刘晔、蒋济才策谋略，世之奇士，虽清治德业，殊于荀攸，而筹画所料，是其伦也。刘放文翰，孙资勤慎，并管喉舌，权闻当时，雅亮非体，是故讥谀之声，每过其实矣。
