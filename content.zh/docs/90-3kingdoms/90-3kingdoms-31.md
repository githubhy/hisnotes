---
weight: 32
title: 卷三十一·蜀书一·刘二牧传第一
---

# 卷三十一·蜀书一·刘二牧传第一

1. <span id="卷三十一·蜀书一·刘二牧传第一-1"></span>
蜀书一
<span class="c1">◎高似孙曰：刘备父子在蜀四十余年，始终号汉，岂可以蜀名哉？其曰蜀者，一时流俗之言耳。寿乃黜正号而从流俗，史之公法，国之正统，辄皆失之。◎黄震曰：蜀，地名，非国名。昭烈以汉名，未尝以蜀名，孙氏之盟亦曰“汉吴”，是天下未尝以蜀名也。且国有称号，犹人有姓氏，未有改人之姓氏而笔之书，亦未有改人国号而笔之史。谓其偏据欤？刘渊自谓汉，人犹谓之汉。谓未能中兴欤？元帝南渡，世亦谓之晋矣，未闻以其居吴而谓之吴也。〖见《黄氏日钞》卷四十八。〗◎章学诚曰：黄东发谓三国称汉为蜀，
<span class="c2">东发，黄震之字。</span>
由曹操有心贬抑，又坐罪陈寿，谓“命名不正”，是则然矣。后世文士，亦多从之，则非有心为贬抑也。盖缘三国起事，汉献帝尚在，其后昭烈据有梁、益，势不容两汉并称。其中朝人士指西为蜀，取便分别，初不为贬抑地也。贬抑则称伪汉，必不称蜀也。〖见《章氏遗书·知非札记》。〗◎刘咸炘曰：章氏谓“沿称，非贬抑”，是矣，而谓“因并称之嫌”，则非。昭烈即位，魏已篡矣，何嫌于并邪？魏称受禅于汉，自不容更有汉，指西为蜀，亦非仅为分别也。吴人则通称为汉，其证甚多，不独盟词。吴称汉而魏独不称汉，其为有心，明矣。推承祚之意，盖以魏既居正，二方自不可以国号对之，故以地称。一中国而鼎立分割，本前此所未有，无例可沿。名书为《三国志》，而各自为书者，乃从其不相统属之实。而名为吴、蜀者，则示其本一全中国也。且晋既承魏，亦必不容有汉，承祚依时人之意，亦自不敢称为汉，此固非有心贬抑，然以魏为正则明矣。◎潘眉曰：先主即尊继汉统，不以蜀为国号。《江表传》载吴主曰“前所以名西为蜀者，以汉帝尚存故耳。今汉已废，自可名为汉中王”，后为帝，遂称为汉，故其盟文曰“自今日汉、吴既盟之后，戮力一心”，陈《志》改“汉”为“蜀”，于义未当也。◎周寿昌曰：承祚以称汉易混，故名蜀以分三国眉目，而于各文中或称汉，或称蜀汉，以存其真，并非改汉为蜀。即诸葛设科条，亦自曰《蜀科》，不称《汉科》也。◎《名山存稿》云：黄龙元年，盟书联称汉吴，此吴称汉也。《毌丘俭传》裴注文钦与郭淮书 “托命归汉”，此魏称汉也。◎或曰：《蜀志》较吴、魏为略，然亦研练尽致。谓寿以父故肆情者，肤论也。或国小才乏，抑亦记注不立，无所承借耶？观注杨戏《诸公赞》可明。</span>

2. <span id="卷三十一·蜀书一·刘二牧传第一-2"></span>
三国志三十一刘二牧传第一
<span class="c1">◎《史通·编次篇》云：陈胜、项藉见编于高祖之后，隗嚣、孙述不列于光武之前，而陈寿《蜀书》首标二牧，次列先主，以继焉、璋，岂以蜀是伪朝，遂乃不遵恒例？◎或曰：既因鼎足立《志》，则此《志》宜首先主，二牧置之《妃子传》后，如《魏志》之董、袁，可也。◎何焯曰：二牧不从董、袁群雄之例，而列《蜀志》首，非夷昭烈于割据也。王者之兴，先有驱除，评云“庆钟二主”，即以汉家故事明统绪所归，天祚真主，即二牧犹不得以闇干耳。其文则若霸国之书，其义莫非天子之事，遗臣故主之思渊矣哉。◎又曰：序吴事则正礼不先于讨逆，系汉统则二牧乃冠乎兴王。变其例，逊其词，所以待后之人自遇其旨于参错迷谬之中，故非当时所测也。◎李清植曰：焉、璋以枝叶之亲，而阴怀攘窃之志，汉帝既尝收戮其二子，则亦与于叛乱之数者也。《蜀志》之首二牧，所以明先主之取益，于义为可，又将以董扶所谓“益州有天子气”者为季兴受命之符，何焯之论确矣，而未尽也。◎刘咸炘曰：驱除者，一代之所因所胜也。凡断代史书，列所因所胜，皆在列传之首，未有冠于帝王之前者。若如何说，则班《书》陈、项当在《高纪》之前，范《书》更始、盆子当在光武之前乎？李氏之说弥为曲谬，列于前以示当取，借符谶而遂列于前，本不成理。盆子、王郎皆光武所当取，何不列于前？若谓故取董扶之言以为符命，则当涂之谶，袁术以已当之，作曹氏书者，亦可以袁术列于曹丕之前乎？若夫《吴志》之刘繇、士燮仍列权、亮、休、皓之后，与《魏书》董、袁诸传同，而不与此同，转似于蜀示偏方，而于吴则同正朝者，此自别有其故。盖季汉疆土全因二牧，孙氏之于刘、士，曹氏之于袁、陶则不然，故二牧之列，不与刘、士同，而示其偏方则尤显。何氏乃反以变例为天子之事，而称为旨在参错迷谬之中，果推此论，则凡古史之褒者皆可依己意而说为贬，卑者皆可依己意而说为尊。人谓明文不然，吾则曰此故为迷谬。如是，则世尚复有真是非邪？</span>

3. <span id="卷三十一·蜀书一·刘二牧传第一-3"></span>
晋平阳侯相 安汉陈寿 撰宋中书侍郎西乡侯 闻喜裴松之 注沔阳卢弼 集解
<span class="c1">校录：鬼谷王诩</span>
<span class="c1">复校：擎骥</span>

## 刘焉刘璋

1. <span id="卷三十一·蜀书一·刘二牧传第一-刘焉刘璋-1"></span>
刘焉字君郎，
<span class="c1">◎官本《考证》云：一本作“君朗”。◎赵一清曰：《后汉书》作“君郎”。◎钱仪吉曰：《华阳国志》作“君朗”。</span>
江夏竟陵人也，
<span class="c1">◎《郡国志》：荆州江夏郡竟陵。◎《一统志》：竟陵故城，今湖北安陆府天门县西北。</span>
汉鲁恭王之后裔，
<span class="c1">◎《汉书·景十三王传》：孝景皇帝十四男，程姬生鲁共王馀，初立为淮阳王，后徙王鲁。好治宫室，坏孔子旧宅以广其宫，于其壁中得古文经传。</span>
章帝元和中徙封竟陵，
<span class="c1">◎《汉书·鲁恭王传》：哀帝建平三年，复立闵为鲁王。王莽时绝。◎《诸侯王表》云：王莽篡位，贬闵为公。明年，献神书，封列侯，赐姓王。◎《后汉书·光武纪》：建武十三年，诏宗室及绝国封侯者，凡一百三十七人。◎据此，则鲁恭王后裔，西汉末已国绝，逮建武时始得封侯，至章帝元和中乃徙封竟陵。惟由何地徙封，史文不载，并非由鲁徙封，盖鲁地已于建武二年封光武兄子兴为鲁王矣。◎沈家本曰：西汉王子侯，王莽时俱以失国，东汉初续封者寥寥，安得有徙封竟陵之事？范云肃宗时徙竟陵为得其实。◎又曰：○范史：城阳恭王祉，建武十一年薨。十三年封祉嫡子平为蔡阳侯。永平五年，显宗更封平为竟陵侯。平后传四世。○然则徙封竟陵者乃城阳恭王之后裔，或此传有讹字欤？</span>
支庶家焉。
<span class="c1">◎《御览·五百五十九》引盛洪之《荆州记》曰：郑乡，即郑城地也。岗南有刘长沙墓，益州牧焉之父。其南又有汉魏郡太守黄香冢。</span>
焉少侍州郡，以宗室拜中郎，
<span class="c1">◎范《书·刘焉传》作“郎中”。◎钱仪吉曰：汉制，宗室为佐吏，例补四百石，而中郎比六百石，郎中比三百石，疑当做中郎也。◎罗振玉曰：《御览》引亦作“中郎”。</span>
后以师祝公丧去官。
<span class="c1">◎臣松之按：祝公，司徒祝恬也。
<span class="c2">◎范《书·桓帝纪》：延熙二年八月，光禄大夫中山祝恬为司徒。三年六月，司徒祝恬薨。◎章怀注：恬字伯休，卢奴人。</span>
</span>
居阳城山，
<span class="c1">◎《汉书·地理志》：颍川郡阳城。阳城山，洧水所出，东南至长平入颍。◎《郡国志》：豫州颍川郡阳城。◎范《书·党锢传·李膺传》：膺免归乡里，居阳城山中。◎《陈寔传》：寔避隐阳城山中。〖李膺、陈寔俱颍川人。〗◎《一统志》：阳城故城，今河南河南府登封县东南。阳城山在登封县东北，俗名车岭山。</span>
积学教授，举贤良方正，辟司徒府，历雒阳令、冀州刺史、南阳太守、宗正、太常。焉睹灵帝政治衰缺，王室多故，乃建议言：“刺史、太守，货赂为官，割剥百姓，以致离叛。可选清名重臣以为牧伯，镇安方夏。”
<span class="c1">◎范《书·刘焉传》：时灵帝政化衰缺，四方兵寇。焉以为刺史威轻，既不能禁，且用非其人，辄增暴乱，乃建议改置牧伯，镇安方夏，清选重臣以居其任。◎《续百官志》：孝武帝初置刺史十三人，秩六百石。成帝更为牧，秩二千石。建武十八年，复为刺史十二人，各主一州，其一州属司隶校尉。◎刘昭曰：孝武之末始置刺史，监纠非法，不过六条，传车周流，匪有定镇，秩裁数百，威望轻寡，得有察举之勤，未生陵犯之衅。成帝改牧，其萌始大，既非识治之主，故无取焉尔。世祖中兴，监乎正本，复约其职，还遵旧制，断亲奏事，省入惜烦，渐得自重之路。因兹以降，弥于岁年，母后当朝，多以弱守，六合威动，四海溃弊，财尽力竭，纲维挠毁，而八方不能内侵，诸侯莫敢入伐，岂非干强枝弱，控制素重之所致乎？至孝灵在位，横流既及，刘焉徼伪，自为身谋，非有忧国之心，专怀狼据之策，抗论昏世，荐议愚主，盛称宜重牧伯，谓足镇压万里，挟奸树算，苟罔一时，岂可永为国本，长期胜术哉？夫圣主御世，莫不大庇生民，承其休谋，传其典制，犹云事久弊生，无或通贯，故变改正服，革异质文，分爵三五，参差不一。况在竖騃之君，挟奸诈之臣，共所创置，焉可仍因？大建尊州之规，竟无一日之治。故焉牧益土，造帝服于岷峨；袁绍取冀，下制书于燕朔；刘表制南，郊天祀地；魏祖据兖，遂构皇业。汉之殄灭，祸原乎此。及臻后代，任寄弥广。委之邦，宰之命，授之斧钺之重，假之都督之威，开之征伐之略。晋太康之初，武帝亦疑其然，诏省州牧。虽有其言，不卒其事，后嗣缵继，牧镇愈重，据地分争，竟覆天下。</span>
焉内求交阯牧，
<span class="c1">◎范《书》“内”作“阴”。交州刺史，互见《吴志·士燮传》。◎《郡国志》：交州苍梧郡治广信，交趾郡治龙编，南海郡治番禺。◎刘昭注引《汉官》曰：广信，刺史治。◎又引王范《交广春秋》曰：交州治羸县。元封五年，移治苍梧广信县。建安十五年，治番禺县。诏书以州边远，使持节，并七郡皆授鼓吹，以重威镇。◎《晋书·地理志》：武帝元封中置交阯刺史。顺帝永和九年，〖◎弼按：永和止六年，“九”字误。〗交阯太守求立为州，朝议不许，即拜敞为交阯刺史。建安八年，张津为刺史，士燮交阯太守，共表立为州，乃拜津为交州牧。十五年，移居番禺。◎《宋书·州郡志》：汉武帝元鼎六年，开百越，交阯刺史治龙编。献帝建安八年，改曰交州，治苍梧广信县。十六年，徙治南海番禺县。及分为广州，治番禺，交州还治龙编。◎马与龙曰：交州刺史，前汉治广信，中兴后徙治龙编。建安八年以前曰交阯，不曰交州。◎吴增僅曰：交州，汉本定为交趾刺史，不称州。〖《郡国志》作“交州”，乃校者不审。〗建安八年，张津、士燮表请，始称交州，治广信。十五年，徙治番禺。◎《一统志》：广信故城，今广西梧州府苍梧县治。番禺故城，今广东广州府南海县治。龙编故城，今广西太平府凭祥州南七百五十里。◎邹代钧云：今越南〖法兰西领土。〗河内道治。</span>
欲避世难。
<span class="c1">◎胡三省曰：以交阯僻远，可以避祸也。</span>
议未即行，侍中广汉董扶私谓焉曰：
<span class="c1">董扶与任安俱以学行齐声，事见后注，又见《秦宓传》注引《益部耆旧传》。</span>
 “京师将乱，益州分野有天子气。”
<span class="c1">《通鉴》胡注引蔡邕《月令章句》、《晋书·天文志》解释“分野”，文繁不录。</span>
焉闻扶言，意更在益州。会益州刺史郤俭
<span class="c1">◎范《书》“郤”作“郄”。◎胡三省曰：春秋晋大夫郤氏。◎弼按：此与魏文帝《典论》所云之郤俭别为一人。</span>
赋敛烦扰，谣言远闻，
<span class="c1">◎《华阳国志》云：刺史河南郄俭，赋敛烦扰，流言远闻。</span>
<span class="c1">俭，郤正祖也。</span>
而并州杀刺史张益，梁州杀刺史耿鄙，
<span class="c1">◎《华阳国志》“益”作“壹”，“梁”作“凉”，此误。耿鄙，事见《马超传》注引《典略》。◎官本《考证》曰：张益，宋本作“张壹”，《后汉书》作“张懿”。梁州，《后汉书》作“凉州”。◎钱大昕曰：○《后汉书·灵帝纪》：中平五年，休屠各胡攻杀并州刺史张懿。○此作“张益”，盖避晋宣帝讳改之。《纪》又称“中平四年，凉州刺史耿鄙讨金城贼韩遂，鄙兵大败”，不言被杀，与此传异。汉时无梁州，此称 “梁”者，音之讹也。◎钱仪吉曰：先主穆皇后之兄吴壹，《华阳国志》作“懿”。◎潘眉曰：书中懿、师、昭、炎字皆不讳，不应独改此名，当是传写之误。</span>
焉谋得施，
<span class="c1">元本、陈本“施”作“旋”，误。</span>
出为监军使者，领益州牧，
<span class="c1">◎《华阳国志》云：汉帝将征俭加刑，以焉为监军使，寻领益州牧。◎章怀注云：《前书》任安为监北军使者。</span>
封阳城侯，
<span class="c1">阳城见前。</span>
当收俭治罪。
<span class="c1">◎潘眉曰：此诏旨如此，非实事也。俭为马相所杀，《郤正传》亦云“为盗贼所杀”。</span>
<span class="c1">◎《续汉书》曰：是时用刘虞为幽州，刘焉为益州，刘表为荆州，贾琮为冀州。
<span class="c2">◎范《书·贾琮传》：琮字孟坚，东郡聊城人。中平元年，交阯屯兵反，执刺史及合浦太守。灵帝特敕三府精选能吏，有司举琮为交阯刺史。琮到部，诛斩渠帅为大害者。百姓歌曰： “贾父来晚，使我先反，今见清平，吏不敢饭。”在事三年，为十三州最，征拜议郎。时黄巾新破，诏书沙汰刺史、二千石，更选清能吏，乃以琮为冀州刺史。旧典，传车骖驾，垂赤帷裳，迎于州界。及琮之部，升车言曰：“刺史当远视广听，纠察美恶，何有反垂帷裳，以自掩塞乎？”乃命御者褰之。</span>
虞等皆海内清名之士，或从列卿尚书以选为牧伯，各以本秩居任。
<span class="c2">◎胡三省曰：列卿秩中二千石，尚书秩六百石耳。东都以后，尚书职任重于列卿。</span>
《旧典》：传车参驾，施赤为帷裳。
<span class="c2">◎惠栋曰：○《风俗通》：今刺史行部，号传车。○《魏志》云：汉刺史称传车，其吏言从事，居无常治。○《续志》：大使车立乘驾驷，赤帷，持节者重导。</span>
◎臣松之按：灵帝崩后，义军起，孙坚杀荆州刺史王叡，然后刘表为荆州，不与焉同时也。
<span class="c2">◎赵一清曰：○《后汉书》有“太仆黄琬为豫州牧”，无刘表。○按：《表传》云李傕、郭汜入长安，欲连表为援，乃以表为镇南将军、荆州牧。裴注为审也。</span>
◎《汉灵帝纪》曰：帝引见焉，宣示方略，加以赏赐，敕焉为益州刺史：“前刺史刘雋、郤俭皆贪残放滥，
<span class="c2">官本“滥”作“溢”。</span>
取受狼籍，元元无聊，呼嗟充野，焉到便收摄行法，以示万姓，勿令漏露，使痈疽决溃，为国生梗。”焉受命而行，以道路不通，住荆州东界。
<span class="c2">元本此节注文讹误极多，故未列举。</span>
</span>
扶亦求为蜀郡西部属国都尉，
<span class="c1">◎《续汉志·百官志》：中兴建武六年，省诸郡都尉，唯边郡往往置都尉及属国都尉，稍有分县，治民比郡。◎《郡国志》：益州蜀郡属国。◎刘昭注：故属西部都尉。延光元年，以为属国都尉，别领四城。◎范《书·西南夷传》：武帝天汉四年，以沈黎郡并蜀为西部，置两都尉，一居旄牛主徼外夷，一居青衣主汉人。安帝延光四年，分置蜀郡属国都尉，领四县，如太守。灵帝时，以蜀郡属国为汉嘉郡。◎弼按：据此则灵帝时已改为汉嘉郡，传文应云“扶求为汉嘉郡守”，何以仍书求为蜀郡西部属国都尉？按《郡国志》，漢嘉为故青衣，蜀郡西部本有两都尉，一虽改郡，尚有一都尉也。</span>
及太仓令会巴西赵韪去官，俱随焉。
<span class="c1">◎《续百官志》：太仓令，一人，主受郡国传漕谷，属大司农。◎官本《考证》云：“会”字疑衍。◎钱大昕曰：《华阳国志》无“会”字，以“太仓”下属，当从之。◎巴西，见《魏志·武纪》建安二十年。</span>
<span class="c1">◎陈寿《益部耆旧传》曰：
<span class="c2">◎《晋书·陈寿传》：寿撰《益部耆旧传》十篇。◎《隋书·经籍志·杂传类》：《益部耆旧传》十四卷，陈长寿撰。◎《旧唐志》：《益部耆旧传》，十四卷，陈寿撰。◎《新唐志》同。◎《华阳国志》卷十一《后贤志》云：益部自建武后，蜀郡郑伯邑、太尉赵彦信及汉中陈申伯、祝元灵、广汉王文表，皆以博学洽文，作《巴蜀耆旧传》。陈寿以为不足经远，乃并巴汉，撰为《益部耆旧传》十篇。散骑常侍文立表呈其传，武帝善之。◎又卷十二《序志》云：陈君承祚别为《耆旧》，始汉及魏，焕乎可观。◎章宗源《隋志考证》云：○《汉中士女志》曰：有陈术字申伯，作《耆旧传》。○愚按：裴松之、颜师古注史，皆引陈寿《益部耆旧传》，〖他书所引多不著名。〗无引“陈术”者。◎沈家本曰：○隋、唐志卷数增多，未详其分合之故。《隋志》作“长寿”者，衍“长”字也。○《蜀志·李譔传》：时又有汉中陈述，字申伯，著《益部耆旧传》及《志》。○此书在陈寿之先，裴氏既称陈寿，则所引非述书。◎黄逢元曰：《汉书》注、《蜀志》注、《水经·江水注》、《史记·历书》又《大宛传》《索隐》引存，《书钞》、《初学记》、《御览》屡引。</span>
董扶字茂安，少从师学，兼通数经，善欧阳《尚书》，
<span class="c2">◎《汉书·艺文志》：《欧阳章句》，三十一卷。◎《儒林传》：欧阳生字和伯，千乘人。事伏生，授倪宽，宽授欧阳生子，世世相传，由是《尚书》世有欧阳氏学。</span>
又事聘士杨厚，
<span class="c2">◎杨厚，见《秦宓传》注引《益部耆旧传》。◎范《书·杨厚传》：厚字仲桓，广汉新都人。祖父春卿，善图谶学，为公孙述将。汉兵平蜀，春卿自杀，临命戒子统曰： “吾绨帙中有先祖所传秘记，为汉家用，尔其修之。”厚少学统业，年八十二卒于家。策书吊祭，乡人谥曰文父，门人为立庙。</span>
究极图谶。遂至京师，游览太学，还家讲授，弟子自远而来。
<span class="c2">◎宋本作“弟子自远而至”。◎范《书·方术传》：董扶，广汉绵竹人，少游太学，与乡人任安齐名，俱事同郡杨厚学图谶，还家讲授，弟子自远而至。</span>
永康元年，日有蚀之，诏举贤良方正之士，策问得失。左冯翊赵谦等举扶，
<span class="c2">◎范《书·赵典传》：典字仲经，蜀郡成都人。典兄子谦，字彦信，初平元年，代黄琬为太尉。</span>
扶以病不诣，遥于长安上封事，遂称疾笃归家。前后宰府十辟，公车三征，再举贤良方正、博士、有道，皆不就，名称尤重。大将军何进表荐扶曰：“资游、夏之德，述孔氏之风，内怀焦、董消复之术。方今并、凉骚扰，西戎蠢叛，宜敕公车特诏，待以异礼，咨谋奇策。”于是灵帝征扶，即拜侍中，在朝称为儒宗，甚见器重。求为蜀郡蜀国都尉。扶出一岁而灵帝崩，天下大乱。后去官，年八十二卒于家。始扶发辞抗论，益部少双，故号曰致止，
<span class="c2">◎潘眉曰：致，当作“至”。</span>
言人莫能当，所至而谈止也。后丞相诸葛亮问秦宓以扶所长，宓曰：“董扶褒秋毫之善，贬纤芥之恶。”
<span class="c2">◎何焯曰：○赵岐《孟子注》云：孔子举毫毛之善，贬纤芥之恶，故皆录之于《春秋》。二语必经师成语也。◎惠栋曰：○谢承《书》云：李咸奏曰：“《春秋》之义，贬纤芥之恶，采毫毛之善。”</span>
</span>

2. <span id="卷三十一·蜀书一·刘二牧传第一-刘焉刘璋-2"></span>
是时，凉州逆贼
<span class="c1">◎潘眉曰：范《书》作“益州”。下云“于绵竹合聚”，则在益州矣， “凉州”误。</span>
马相、赵祗等于绵竹县自号黄巾，
<span class="c1">◎《郡国志》：益州广汉郡绵竹。◎《一统志》：绵竹故城，在今四川绵州德阳县北。◎县自古为由涪入成都必经之要道，又为涪江所经，当在今罗江、德阳之间。</span>
合聚疾疫之民，
<span class="c1">◎疾疫，宋本作“疲役”。◎潘眉曰：疾疫，当依《后汉书》作“疲役”，谓疲于徭役、怨毒者。</span>
一二日中得数千人，先杀绵竹令李升，吏民翕集，
<span class="c1">◎官本《考证》云：监本讹作“翕习”，今改正。◎弼按：宋本亦作“翕习”。</span>
合万余人，便前破雒县，
<span class="c1">◎《郡国志》：益州广汉郡雒，州刺史治。◎齐召南曰：各州刺史治，例无“州”字，此“州”字衍。◎《一统志》：雒废县在今四川成都府汉州北。</span>
攻益州杀俭，
<span class="c1">◎周寿昌曰：前云“当收俭治罪”，殆以远道梗阻，命令不通。前云收俭者，止是虚辞。而俭仍在益州为刺史，故为贼杀也。◎沈家本曰：范云“进攻雒县，杀郄俭”，东汉益州刺史治雒，雒县、益州非二地也，此文既曰破，又曰攻，语意重沓。◎惠栋曰：○《华阳国志》云：中平二年，凉州黄巾逆贼马相、赵祗等聚众绵竹，募疲役之民，一二日得数千人。遣王饶、赵播等进攻雒城，杀刺史俭。俭从事史燕邠（宋）〈字〉元侯使在葭萌，与从事董馥、张胤同行。闻故哀痛，说馥、胤赴难，二子不可。邠叹曰：“使君以死，用生何为？”独死之。焉嘉之，为图象学宫，诛馥等。</span>
又到蜀郡、犍为，
<span class="c1">◎《郡国志》：益州蜀郡治成都。犍为郡治武阳，有彭亡聚。◎章怀注：○岑彭死处。○《南中志》曰：县南二十里彭望山。○《益州记》曰：县有王乔仙处。王乔祠今在。县下有彭祖冢，上有彭祖祠。◎《一统志》：成都故城，今四川成都府成都、华阳二县治。武阳故城，今四川眉州彭山县东北。◎《华阳国志》：汉太（和）〈初〉四年，益州刺史任安城武阳，后遂为郡治，去成都一百五十里。◎《寰宇记》：武阳城，相传秦惠王时张仪所筑。</span>
旬月之间，破坏三郡。
<span class="c1">◎赵一清曰：○《水经注》：益州旧以蜀郡、广汉、犍为为三蜀。○所谓“旬月之间，破坏三郡”者也。</span>
相自称天子，众以万数。
<span class="c1">◎沈家本曰：范《书》作“众至十余万人”。案马相破坏三郡，众必不止万数，恐此文有讹夺。</span>
州从事贾龙素领兵数百人
<span class="c1">◎领兵，《华阳国志》作“领家兵”。◎何焯云：“素”字衍。</span>
在犍为东界，
<span class="c1">《华阳国志》作“在犍为之青衣”。</span>
摄敛吏民，得千余人，攻相等，数月破走，
<span class="c1">宋本“月”作“日”。《华阳国志》作“破灭之”。</span>
州界清净。
<span class="c1">宋本“净”作“静”。</span>
龙乃选吏卒迎焉。焉徙治绵竹，
<span class="c1">◎何焯曰：东汉益州刺史治雒县，焉以郤俭被杀，故徙治绵竹。绵竹，西汉都尉治也。</span>
抚纳离叛，
<span class="c1">◎范《书·刘焉传》：焉到，以龙为校尉，徙居绵竹，龙抚纳离叛。◎黄山曰：“龙”字误衍，此叙焉事，与龙无涉。</span>
务行宽惠，
<span class="c1">◎《华阳国志》作“务行小惠”，下有“时南阳、三辅民数万家，避地入蜀，焉恣饶之，引为党与，号东州士”。◎胡三省曰：为刘焉专制益州张本。</span>
阴图异计。张鲁母始以鬼道，又有少容，
<span class="c1">◎少容，见《魏志·方伎传·华佗传》注引文帝《典论》云“甘始老有少容”。◎何焯曰：所谓少容，盖能久视之意。《后汉书》作“有姿色”，盖范欲丑之，甚其词耳。</span>
常往来焉家，故焉遣鲁为督义司马，
<span class="c1">督义司马，见《魏志·张鲁传》。</span>
住汉中，
<span class="c1">◎《郡国志》：益州汉中郡治南郑。◎《一统志》：南郑故城，今陕西汉中府南郑县城东。◎汉中、南郑，互见《魏志·武纪》建安十六年及《张鲁传》。</span>
断绝谷阁，
<span class="c1">◎潘眉曰：○谷阁，谓斜谷及阁道。○《三秦志》曰：自秦入蜀有三谷四道。三谷者，其西南曰褒谷；南曰骆谷，从洋入；东南曰斜谷，从郿入。其所从皆殊。《旧志》谓首尾一谷，非是。其栈道有四出，从成、和、阶、文出者为沓中阴平道，邓艾伐蜀由之；从两当出者为故道，汉高帝攻陈仓由之；从褒、凤出者为连云栈道，汉王之南郑由之；从成固、洋县出者为斜谷骆道，武侯屯渭上由之。此四道三谷者，关南之险阨，攻取所从来固矣。</span>
杀害汉使。焉上书言米贼断道，
<span class="c1">张鲁祖父陵造作道书，从受道者出五斗米，故世号“米贼”，见《鲁传》。</span>
不得复通，又托他事杀州中豪强王咸、李权等十余人，以立威刑。
<span class="c1">◎《益部耆旧杂记》曰：
<span class="c2">◎是书《隋志》不著录。◎《新唐志》：《益州耆旧杂传记》二卷。◎章宗源《隋志考证》曰：《蜀志·刘焉传》注、《先主传》注、《杨洪传》注、《杨戏传》注并引《益州耆旧杂记》。《初学记·人部》“张松为人短小，而放荡不理节操”二语，称《益部杂记》，省“耆旧”二字。◎沈家本曰：《新唐志》载是书，“杂传”二字误倒。《杨戏传》末云“《益部耆旧杂记》载王嗣、常播、卫继三人，皆刘氏王蜀时人，故录于篇”，据此，则《杂记》在陈寿之先，故寿得采之，疑即陈术书也。◎丁国钧曰：《华阳国志》言常宽续陈寿《耆旧传》作《梁益篇》，《新志》有《益州耆旧杂传记》二卷，亦即此书。◎吴士鉴说同。◎弼按：沈说是，丁、吴说误。盖承祚《杨戏传》既引用此书，决非常宽续作之《梁益篇》也。</span>
李权字伯豫，为临邛长。
<span class="c2">◎《郡国志》：益州蜀郡临邛。◎《一统志》：临邛故城，今四川邛州治。◎《华阳国志》：秦张仪与张若城临邛城，周迴六里，高五丈，在蜀郡西南二百里。◎《元和志》：铜官山在临邛县南二里，邓通所封。后卓王孙买为陶铸之所。◎《汉书·司马相如传》“相如与卓文君俱如临邛”，即此。</span>
子福。见犍为杨戏《辅臣赞》。</span>
犍为太守任岐及贾龙由此反攻焉，焉击杀岐、龙。
<span class="c1">◎《华阳国志》：汉献帝初平二年，犍为太守任岐与贾龙恶焉之阴图异计也，举兵攻焉，烧城都邑。下邑御之，东州人多为致力，遂克岐、龙。◎姜宸英曰：贾能破贼迎焉，及焉作逆复攻焉，固一时之杰，惜其失势。</span>
<span class="c1">◎《英雄记》曰：刘焉起兵，不与天下讨董卓，保州自守。犍为太守任岐自称将军，与从事陈超举兵击焉，焉击破之。董卓使司徒赵谦
<span class="c2">◎范《书·献帝纪》：初平三年四月，诛董卓。六月，李傕等杀司徒王允。前将军赵谦为司徒。◎《赵典传》亦云：谦代王允为司徒。◎是谦为司徒，董卓已前死矣，此云“董卓使司徒赵谦”，疑误。</span>
将兵向州，说校尉贾龙，使引兵还击焉，焉出青羌与战，故能破杀。岐、龙等皆蜀郡人。</span>

3. <span id="卷三十一·蜀书一·刘二牧传第一-刘焉刘璋-3"></span>
焉意渐盛，造作乘舆车具
<span class="c1">◎范《书》“具”作“重”。◎章怀注：重，辎重也。</span>
千余乘。
<span class="c1">《华阳国志》作“造乘舆、车服千余，僭拟至尊”。</span>
荆州牧刘表表上焉有似子夏在西河疑圣人之论。
<span class="c1">◎《史记·仲尼弟子列传》：孔子即没，子夏居西河教授。◎《礼记·檀弓篇》：子夏丧其子而丧其明，曾子吊之，子夏哭曰：“天乎！予之无罪也！”曾子怒曰：“商！女何无罪也？吾与女事夫子洙、泗之间，退而老于西河之上，使西河之民疑女于夫子，尔罪一也。◎胡三省曰：表盖言焉在蜀僭拟，使蜀人疑为天子也。</span>
时焉子范为左中郎将，诞治书御史，璋为奉车都尉，皆从献帝在长安，
<span class="c1">◎《英雄记》：范闻父焉为益州牧，
<span class="c2">“闻”字疑衍。</span>
董卓所征发，皆不至。收范兄弟三人，鏁械于郿坞，
<span class="c2">郿坞，见《董卓传》。</span>
为阴狱以繋之。
<span class="c2">◎监本“繋”作“击”，误。◎周寿昌曰：阴狱，即《魏志·蒋济传》所云之地狱，言置狱于阴处，使人不易探也。</span>
</span>
惟小子别部司马瑁素随焉。
<span class="c1">◎惠栋曰：○《华阳国志》云：焉闻相者陈留吴懿妹当大贵，为瑁聘之。○故陈寿《刘焉传》评云“听相者之言，则求婚吴氏”是也。◎弼按：事见《二主妃子传》。</span>
献帝使璋晓谕焉，焉留璋不遣。
<span class="c1">◎《典略》曰：时璋为奉车都尉，在京师。焉托疾召璋，璋自表省焉，焉遂留璋不还。</span>
时征西将军马腾屯郿而反，焉及范与腾同谋，引兵袭长安。范谋泄，奔槐里，腾败，退还凉州，范应时见杀，于是收诞行刑。
<span class="c1">◎马腾、刘范事详见《魏志·董卓传》。◎范《书·焉传》：兴平元年，征西将军马腾与范谋诛李傕，焉遣叟兵五千助之，战败，范及诞并见杀。◎康发祥曰：二书所记，一谋反，一勤王，语气大异。◎陈仁锡曰：范、诞就戮，焉识不如葵。◎沈家本曰：是时腾与范等谋诛李傕，非反也。此承祚承旧文之误，范已刊正。</span>
<span class="c1">◎《英雄记》曰：范从长安亡之马腾营，从焉求兵。焉使校尉孙肇将兵往助之，败于长安。
<span class="c2">◎《华阳国志》：治中从事广汉王商极谏不从。谋泄，范、诞受诛。</span>
</span>
议郎河南庞羲与焉通家，
<span class="c1">璋长子循妻为庞羲女，见《璋传》。羲为巴西太守，好士，见《邓芝传》。</span>
乃募将焉诸孙入蜀。
<span class="c1">◎胡三省曰：将，如字，领也，携也，挟也。</span>
时焉被天火烧城，车具荡尽，
<span class="c1">《华阳国志》“具”作“乘”，范《书》作“重”。</span>
延及民家。焉徙至成都，既痛其子，
<span class="c1">《华阳国志》“其”作“二”。</span>
又感祆灾，兴平元年，痈疽发背而卒。
<span class="c1">◎《说文》：疽，久痈也。</span>
州大吏赵韪等
<span class="c1">《华阳国志》作“州帐下司马赵韪、治中从事王商等”。〖王商，见《许靖传》注。〗</span>
贪璋温仁，共上璋为益州刺史，诏书因以为监军使者，领益州牧，以韪为征东中郎将，率众击刘表。
<span class="c1">◎《英雄记》曰：焉死，子璋代为刺史。会长安拜颍川扈瑁为刺史，入汉中。荆州别驾刘阖，璋将沈弥、娄发、甘宁反，击璋。
<span class="c2">◎潘眉曰：此甘宁即甘兴霸，本传不载曾仕于璋，然《吴书》称宁“曾客巴郡，补蜀郡丞，后乃依刘表”，即在此时。◎弼按：甘宁，巴郡临江人。</span>
不胜，走入荆州。璋使赵韪进攻荆州，屯朐。上蠢，下如振反。
<span class="c2">◎朐，详见《魏志·陈留王纪》咸熙二年。◎范《书·焉传》：先是荆州牧刘表表焉僭拟乘舆器服，韪以此遂屯兵朐备表。◎赵一清曰：○上蠢下如振反，此六字是裴音释。○师古曰：朐，音劬。○《方舆纪要》卷六十九：万县，汉朐县地。○《三国志》：汉建兴八年，置南浦县，属巴东郡。○沈约曰：时益州牧阎宇表改羊渠立县，是南浦本名羊渠，蜀前此所置县也。◎潘眉曰：○朐，音劬，此古音也。○章怀《吴汉传》注引《十三州志》：音春。○《晋书音义》引如淳曰：音蠢。○后又改朐为“ ”。既俗字，蠢亦非旧音，不可从。字亦宜从《地理》、《郡国》二志作“忍”。◎柳从辰曰：朐，一作“朐忍”，《说文》作“ ”，今案前、续志皆作“朐忍”。《前志》颜注“朐，音劬”，章怀《吴汉传》注从之。故亦音忍。下复引《十三州志》“朐，音春。，音闰”者，兼存异说也。章怀《刘焉传》注“ ，音如尹反”，虽仍是忍音，而朐音蠢，则又不同。音劬则字本从句，音春、蠢则字当从旬矣。然段玉裁据《十三州志》“其地下湿，多朐忍虫”，字仍朐忍，不作“ ”。《说文新附》增“ ”、“ ”二字，虽有所本，段氏已极论其失。至朐字明见许《书》，《五音集韵》乃谓其俗字，真大谬也。◎沈家本曰：“上蠢”以下六字，应作小字双行。</span>
</span>

4. <span id="卷三十一·蜀书一·刘二牧传第一-刘焉刘璋-4"></span>
璋字季玉，
<span class="c1">璋祖母黄氏，黄琬为璋祖母之侄，见《来敏传》。璋母费氏，见《费祎传》。</span>
既袭焉位，而张鲁稍骄恣，不承顺璋，璋杀鲁母及其弟，遂为仇敌。璋累遣庞羲等攻鲁所破。
<span class="c1">◎官本《考证》云：《通鉴》“攻鲁”下多“数为”二字。</span>
鲁部曲多在巴西，
<span class="c1">巴东、巴西，详见《魏志·武纪》建安二十年及《张郃传》。◎赵一清曰：○《续郡国志》“巴郡”注引谯周《巴记》曰：初平六年，赵韪分巴为二郡，欲得巴旧名，故郡以垫江为治，安汉以下为永宁郡。建安六年，刘璋分巴，以永宁为巴东郡，以垫江为巴西郡。○一清案：此引《巴记》有脱误，是以三巴之说不甚分明。○全氏祖望曰：初平六年，赵韪分巴为二。建安六年，以蹇之讼，分巴为三：以永宁为巴东，阆中为巴西，垫江为巴郡，是乃三巴分置之次第也。但初平仅四年，云“六年”，字误耳。又刘璋嗣位，以赵韪为征东，乃兴平元年，正分巴之岁也，误以为“初平”。迨建安六年赵韪诛，故再分巴耳。</span>
故以羲为巴西太守，领兵御鲁。
<span class="c1">◎张鲁，事见《魏志·张鲁传》。◎范《书·焉传》：张鲁以璋闇弱，不得承顺。璋怒，杀鲁母及其弟，而遣其将庞羲等攻鲁，数为所破。鲁部曲多在巴上，故以羲为巴郡太守，鲁因袭取之，遂雄于巴、汉。◎《华阳国志》：璋懦弱少断，张鲁稍骄于汉中，巴夷杜濩、朴胡、袁約等叛诣魯。璋怒，杀鲁母及弟，遣和德中郎将庞羲讨鲁，不克。巴人日叛，乃以羲为巴郡太守，屯阆中御鲁，羲以宜须兵卫，辄召汉昌賨民为兵。</span>
<span class="c1">◎《英雄记》曰：庞羲与璋有旧，又免璋诸子于难，故璋厚德羲，
<span class="c2">毛本“羲”作“义”，误，下同。</span>
以羲为巴西太守，遂专权势。</span>
后羲与璋情好携隙，赵韪称兵内向，众散见杀，皆由璋明断少而外言入故也。
<span class="c1">◎《华阳国志》：或构羲于璋，璋与之情好携隙。赵韪数进谏，不从，亦恚恨也。建安五年，赵韪起兵数万，将以攻璋，璋逆击之。明年，韪破败，羲惧，遣吏程郁〖《通鉴》“郁”作“祁”。〗宣旨于郁父汉昌令畿，索益賨兵。畿曰：“郡合部曲，本不为乱，纵有谗谀，要在尽诚。遂怀异志，非所闻也。”羲令郁重往，畿曰：“我受牧恩，当为尽节。汝自郡吏，当为效力。不义之事，莫有二义。”羲恨之，使人告曰：“不从太守，家将及祸。”畿曰：“昔乐羊食子，非无父子之恩，大义然也。今虽羹子，畿饮之矣。”羲乃厚谢于璋，璋善畿，迁为江阳太守。</span>
<span class="c1">◎《英雄记》曰：先是，南阳、三辅人流入益州数万家，收以为兵，名曰东州兵。璋性宽柔，无威略，东州人侵暴旧民，璋不能禁，政令多阙，益州颇怨。赵韪素得人心，
<span class="c2">◎胡三省曰：赵韪从焉入蜀，璋又韪所立，益州之大吏也。</span>
璋委任之。韪因民怨谋叛，乃厚赂荆州请和，
<span class="c2">◎胡三省曰：荆州，刘表也。</span>
阴结州中大姓，与俱起兵，还击璋。蜀郡、广汉、犍为皆应韪。璋驰入成都城守，东州人畏威，
<span class="c2">威，当作“韪”。</span>
咸同心并力助璋，皆殊死战，遂破反者，进攻韪于江州。
<span class="c2">◎《郡国志》：益州巴郡治江州。◎《一统志》：江州故城，今四川重庆府巴县西。</span>
韪将庞乐、李异反杀韪军，斩韪。
<span class="c2">◎胡三省曰：赵韪随刘焉入蜀，将以图富贵，而卒以杀身。行险以徼幸，不如居易以俟命矣。</span>
◎《汉献帝春秋》曰：汉朝闻益州乱，遣五官中郎将牛亶为益州刺史；征璋为卿，
<span class="c2">◎胡三省曰：卿，九卿也。</span>
不至。</span>
璋闻曹公征荆州，已定汉中，
<span class="c1">◎何焯曰：“已定汉中”四字不可晓，疑有脱文。◎梁章钜曰：操定汉中，张鲁遁走，是建安二十年，尚在此后数年也。◎王鸣盛说同。◎钱仪吉曰：是时刘琮降曹公，曹公追先主于当阳，济汉，至赤壁败而逃命，无缘得至汉中。</span>
遣河内阴溥致敬于曹公。
<span class="c1">◎范《书·焉传》：十三年，曹操自将征荆州，璋乃遣使致敬。◎《华阳国志》：十年，璋闻曹公将征荆州，遣中郎将河内阴溥致敬。◎弼按：范《书》叙此事在建安十三年，《华阳国志》在十年。案建安十年曹公方平冀州，北征幽、并，无暇南及荆州也。</span>
加璋振威将军，兄瑁平寇将军。
<span class="c1">◎潘眉曰：焉四子，范、诞、璋及小子瑁。瑁乃璋弟，称“兄瑁”，误。◎沈家本曰：璋字季玉，则璋乃焉季子，似不得遽谓瑁为璋弟也。范史亦称“兄瑁”，其称小子者，或是庶孽之子。</span>
瑁狂疾物故。
<span class="c1">◎《汉书·苏武传》：单于召会武官属，前以降及物故，凡随武还者九人。◎师古曰：物故，谓死也。言其同于鬼物而故也。一说，不欲斥言，但言其所服用之物皆已故耳，而说者妄欲改物为勿，非也。◎宋祁曰：物当做歾，音没。◎王念孙曰：○《释名》：汉以来谓死为物故，言其诸物皆就朽故也。○《史记·张丞相传》《集解》引高堂隆答魏朝访曰：物，无也。故，事也。言无所能于事。○念孙案：宋说近之。“物”与“歾”同。《说文》“歾，终也”，或作“殁”。“歾”、“物”声近而字通。今吴人言物字，声如没，语有轻重耳。物故，犹言死亡。《楚元王传》云“物故流离以十万数”，《夏侯胜传》云“百姓流离物故者过半”，物故与流离对文，皆两字平列。诸家皆不知物为“歾”之借字，故求之愈深，而失之愈远也。◎弼按：○《霍光传》：光敕左右： “谨宿卫，卒有物故自裁，令我负天下，有杀主名。”○师古曰：物故，死也。自裁，自杀也。○此则物故与自裁相连属而言之也。</span>
<span class="c1">◎臣松之案：魏台访“物故”之义，高堂隆答曰： “闻之先师：物，无也；故，事也；言无复所能于事也。”
<span class="c2">◎范《书·儒林传·牟长传》注引此作“言死者无复所能于事故也”。◎康发祥曰：今人谓人死曰物故，本此。</span>
</span>
璋复遣别驾从事蜀郡张肃送叟兵三百人
<span class="c1">◎李贤曰：○汉世谓蜀为叟。○孔安国注《尚书》云：蜀，叟也。◎《后汉书·刘焉传》官本《考证》曰：○孔颖达《尚书疏》云：叟者，蜀夷之别名，汉世不即谓蜀为叟也。○《光武纪》中注引常璩《华阳国志》云：武帝元封二年，叟夷反，将军郭昌讨平之，因开为益州郡。○是蜀人谓其西南劳深、靡莫诸夷为叟，乃今云南地也。◎惠栋曰：○《华阳国志》云：夷人大种曰昆，小种曰叟，皆曲头木耳，环铁裹结。</span>
并杂御物于曹公，曹公拜肃为广汉太守。
<span class="c1">广汉郡治雒，见前。《华阳国志》载此为十二年事，并云“拜肃为掾”。</span>
璋复遣别驾张松诣曹公，曹公时已定荆州，走先主，不复存录松，松以此怨。
<span class="c1">◎松事见《先主传》注引《益部耆旧杂记》。◎《华阳国志》云：十三年，仍遣肃弟松为别驾诣公。公时已定荆州，追刘主，不存礼松，加表望不足，但拜越嶲比苏令，松以是怨公。</span>
会曹公军不利于赤壁，
<span class="c1">赤壁，详见《魏志·武纪》建安十三年。</span>
兼以疫死。松还，疵毁曹公，劝璋自绝，
<span class="c1">◎《汉晋春秋》曰：张松见曹公，曹公方自矜伐，不存录松。松归，乃劝璋自绝。◎习凿齿曰：昔齐桓一矜其功而叛者九国，
<span class="c2">◎《公羊传》曰：葵丘之会，桓公震而矜之，叛者九国。</span>
曹操暂自骄伐
<span class="c2">毛本“伐”作“我”，误。</span>
而天下三分，皆勤之于数十年之内而弃之于俯仰之顷，岂不惜乎！是以君子劳谦日昃，虑以下人，功高而居之以让，
<span class="c2">监本无“之”字，误。</span>
势尊而守之以卑。情近于物，故虽贵而人不厌其重；德洽群生，故业广而天下愈欣其庆。夫然，故能有其富贵，保其功业，隆显当时，传福百世，何骄矜之有哉！君子是以知曹操之不能遂兼天下者也。</span>
因说璋曰：“刘豫州，使君之肺腑，可与交通。”璋皆然之，遣法正连好先主，寻又令正及孟达送兵数千助先主守御，
<span class="c1">◎《华阳国志》：张松举扶风法正，可使交好刘主，璋从之。又遣正同郡孟达将兵助刘主守御，前后赂遗无限。</span>
正遂还。后松复说璋曰：“今州中诸将庞羲、李异等皆恃功骄豪，
<span class="c1">◎胡三省曰：据裴注，庞羲免璋诸子于难，而李异杀赵韪，故各恃功。</span>
欲有外意，
<span class="c1">◎胡三省曰：谓其意欲附外也。</span>
不得豫州，则敌攻其外，民攻其内，必败之道也。”
<span class="c1">◎张松、法正劝璋结先主，互见《先主传》及《法正传》。◎《华阳国志》：建安十六年，璋闻曹公将遣司隶校尉钟繇伐张鲁，有惧心，松说璋结先主。◎与《先主传》同。</span>
璋又从之，遣法正请先主。璋主簿黄权陈其利害，
<span class="c1">权谏阻璋迎先主，详见《权传》。</span>
从事广汉王累自倒悬于州门以谏，璋
<span class="c1">◎《华阳国志》云：从事烈至，谏君刎首。王累，广汉新都人也。州牧璋从别驾张松计，遣法正迎先主，主簿黄权谏不纳，累为从事，以谏不入，自刎州门，以明不可。</span>
一无所纳，敕在所供奉先主，先主入境如归。
<span class="c1">◎《华阳国志》：刘主至巴郡，巴郡严颜拊心叹曰：“此所谓独坐穷山，放虎自卫者也。”</span>
先主至江州，北由垫江水
<span class="c1">垫音徒协反。
<span class="c2">◎《郡国志》：巴郡垫江。◎《宋书·州郡志》：垫江，汉旧县。献帝建安六年属巴西。刘禅建兴十五年复旧。◎《一统志》：今四川重庆府合州治。◎《汉书·地理志》：巴郡垫江。◎孟康曰：音重叠之叠。◎王先谦曰：○应劭云：音徒浃反。○《说文》：褺，重衣也，从衣，执声，巴郡有垫江县。○段玉裁云：褺江县，为嘉陵江、渠江、涪江会合之地，水如衣之重复，故曰“褺江”。浅人讹作昏垫之垫。观应、孟之言，则知《汉书》故从衣也。</span>
</span>
诣涪，
<span class="c1">音浮。
<span class="c2">◎《郡国志》：广汉郡涪。◎《华阳国志》：涪县属梓潼郡，去成都三百五十里。水通于巴，于蜀为东北之要。蜀时大将军镇之。大司马蒋琬葬此。大姓杨、杜、李，人士多见《耆旧传》也。◎胡三省曰：巴郡治江州，垫江县属于巴郡，涪县属广汉郡，垫江水盖即涪内水也。◎庾仲雍曰：江州县对二水口，右则涪内水；左则蜀外水。◎《一统志》：涪县故城，今四川绵州东。</span>
</span>
去成都三百六十里，
<span class="c1">◎宋本、元本作“三百六十里”，各本“三百”均误作“三千”。◎官本《考证》卢明楷曰：○《邓艾传》：径汉德阳亭趣涪，出剑阁西百里，去成都三百余里。○若云涪至成都三千余里，是不应如此之远，“三千”或“三百”之讹。◎钱仪吉、李慈铭说同。</span>
是岁建安十六年也。璋率步骑三万余人，车乘帐幔，
<span class="c1">◎胡三省曰：乘，绳证翻。幔，莫半翻，幕也。</span>
精光曜日，往就与会；
<span class="c1">◎范《书》：备自江陵驰至涪城，璋率步骑数万与备会。</span>
先主所将将士，更相之適，
<span class="c1">◎胡三省曰：之，往也。</span>
欢饮百余日。璋资给先主，使讨张鲁，然后分别。
<span class="c1">张松令法正白先主，便于会所袭璋，见《先主传》。</span>
<span class="c1">◎《吴书》曰：璋以米二十万斛，骑千匹，车千乘，缯絮锦帛，以资送刘备。</span>

5. <span id="卷三十一·蜀书一·刘二牧传第一-刘焉刘璋-5"></span>
明年，先主至葭萌，
<span class="c1">◎《汉书·地理志》：广汉郡葭明。◎应劭曰：音家盲。◎师古曰：明，音萌。〖◎钱大昕曰：古音明如盲。〗◎《郡国志》：广汉郡葭萌。◎《华阳国志》：晋寿县本葭萌城，刘氏更曰汉寿。水通于巴西，又入汉川，蜀大将军镇之。大将军费祎葬此。◎胡三省曰：蜀王封其弟葭萌于此，因以名邑。先主改曰汉寿。◎《一统志》：今四川保宁府昭化县南。◎汉寿，详见《魏志·齐王纪》嘉平五年。</span>
还兵南向，所在皆克。
<span class="c1">◎《华阳国志》载先主贻璋书求益万兵救孙权，见《先主传》。又载庞统三策，见《统传》。辞语略同，不录。◎范《书·焉传》：张松劝备于会袭璋，备不忍。明年，出屯葭萌。松兄广汉太守肃惧祸及己，乃以松谋白璋，收松斩之，敕诸关戍无复通。备大怒，还兵击璋，所在战克。</span>
十九年，进围成都数十日，城中尚有精兵三万人，谷帛支二年，
<span class="c1">宋本“二”作“一”，范《书》、《通鉴》同。《华阳国志》作“谷支二年”。</span>
吏民咸欲死战。璋言：“父子在州二十余年，
<span class="c1">◎胡三省曰：灵帝中平五年，刘焉牧益州，至是二十七年。</span>
无恩德以加百姓。攻战三年，
<span class="c1">自建安十七年至十九年。</span>
肌膏草野者，以璋故也，何心能安！”遂开城出降，
<span class="c1">◎《华阳国志》：璋遂遣张裔奉使诣刘主，主许裔礼其君而安其民。刘主又遣从事中郎涿郡简雍说璋，璋素雅敬雍，遂与同舆而出降。</span>
群下莫不流涕。先主迁璋于南郡公安，
<span class="c1">◎《郡国志》：荆州武陵郡孱陵。◎刘昭注引《魏氏春秋》曰：刘备在荆州所都，改曰公安。◎《先主传》：刘琦死，群下推先主为荆州牧，治公安。◎《江表传》：周瑜为南郡太守，分南岸地以给备，备别立营于油江口，改名为公安。◎《水经·江水注》：江水又东，右合油口，又东迳公安县北。刘备之奔江陵，使筑而镇之。◎《一统志》：孱陵故城，今湖北荆州府公安县南。公安故城，今公安县东北。◎弼按：孱陵、公安本为两县，若如《魏氏春秋》所云，是改孱陵为公安。不知先主所改者，乃改油江口为公安，非改孱陵为公安也。孱陵在今公安西南，公安在今公安东北，三国吴俱属南郡，故此传云南郡公安也。或谓章怀注引《蜀志》云“先主迁璋于公安南”，此传似“南”字误倒，而又衍“郡”字。然《华阳国志》云“迁璋于南郡之公安”，与此传同也。</span>
尽归其财物、
<span class="c1">范《书》作“财宝”。</span>
故佩振威将军印绶。
<span class="c1">◎监本、官本“故”上有“及”字。◎何焯云：宋本“故”字在“佩”字下。章怀注引《蜀志》作“犹佩”。◎胡三省曰：曹公先加璋振威将军，故仍佩其印绶。</span>
孙权杀关羽，取荆州，以璋为益州牧，驻秭归。
<span class="c1">秭归，详见《魏志·文纪》黄初三年，今湖北宜昌府归州治。</span>
璋卒，
<span class="c1">◎《华阳国志》：刘主东征，璋于吴卒也。</span>
南中豪率雍闿拒益郡反，附于吴。
<span class="c1">◎《后主传》：建兴元年，先是益州郡有大姓雍闿反。◎《郡国志》有益州郡，此夺“州”字。◎《通鉴》：黄初四年初，益州郡耆帅雍闿杀太守正昂，因士燮以求附于吴。</span>
权复以璋子阐为益州刺史，处交、益界首。丞相诸葛亮平南土，
<span class="c1">◎《后主传》：建兴三年，丞相亮南征四郡，四郡皆平，改益州郡为建宁郡。</span>
阐还吴，为御史中丞。
<span class="c1">◎《吴书》云：阐一名纬，为人恭恪，轻财爱义，有仁让之风，后疾终于家。</span>
初，璋长子循妻，庞羲女也。先主定蜀，羲为左将军司马，
<span class="c1">先主时为左将军。</span>
璋时从羲启留循，先主以为奉车中郎将。
<span class="c1">◎洪饴孙曰：奉车中郎将，一人，建安末蜀所置。</span>
是以璋二子之后，分在吴、蜀。

6. <span id="卷三十一·蜀书一·刘二牧传第一-刘焉刘璋-6"></span>
评曰：昔魏豹闻许负之言则纳薄姬与于室，
<span class="c1">◎许负事详见《魏志·方伎传·朱建平传》。◎《史记·外戚世家》：薄太后，父吴人，姓薄氏，秦时与故魏王宗家女魏媪通，生薄姬。魏豹立为魏王，魏媪内其女于魏宫。媪之许负所相，相薄姬云：“当生天子。”豹闻许负言，心独喜，因背汉。汉使曹参等击，虏魏王豹，而薄姬输织室。汉王见薄姬有色，诏内后宫，一幸生男，后立为孝文皇帝。</span>
<span class="c1">◎孔衍《汉魏春秋》曰：许负，河内温县之妇人，汉高祖封为明雌亭侯。◎臣松之以为：今东人呼母为负，衍以许负为妇人，如为有似，然汉高祖时封皆列侯，未有乡、亭之爵，疑此封为不然。</span>
刘歆见图谶之文则名字改易，
<span class="c1">◎《汉书·刘歆传》：初，歆以建平元年改名秀，字颍叔云。◎应劭曰：○《河图赤伏符》云：刘秀发兵捕不道，四夷云集龙斗野，四七之际火为主。○故改名以趣也。</span>
终于不免其身，而庆钟二主。
<span class="c1">二主，谓汉文帝及光武也。</span>
此则神明不可虚要，
<span class="c1">冯本“虚”作“妄”。</span>
天命不可妄冀，必然之验也。而刘焉闻董扶之辞则心存益土，听相者之言则求婚吴氏，
<span class="c1">事见《二主妃子传》。</span>
遽造舆服，图窃神器，其惑甚矣。璋才非人雄，而据土乱世，负乘致寇，
<span class="c1">◎《易·解卦》之辞：负且乘，致寇至，贞吝。象曰：负且乘，亦可丑也。自我致戎，又谁咎也？◎《正义》曰：乘者，君子之器也。负者，小人之事也。施之于人，即在车骑之上而负于物也。故寇盗知其非己所有，于是竞欲夺之，故曰“负且乘，致寇至”也。</span>
自然之理，其见夺取，非不幸也。
<span class="c1">◎范蔚宗论曰：刘焉睹时方艰，先求后亡之所，庶乎见几而作。夫地广则骄尊之心生，财衍则僭奢之情用，固亦恒人必至之情也。璋能闭隘养力，守案先图，尚可与岁时推移。而遽输利器，静受流斥，所谓羊质虎皮，见豺则恐，吁哉！◎常璩譔曰：刘焉器非英杰，图射侥幸，璋才非人雄，据土乱世，其见夺取，陈子以为非不幸也。昔齐侯嗤晋、鲁之使，旋蒙易乘之困。魏君贱公叔之侍人，亦受割地之辱。量才怀远，诚君子之先略也。观刘璋、曹公之侮慢法正、张松，二憾既征，同怨相济，或国家覆亡，或三分天下，古人一馈十起，辍沐挥洗，良有以也。</span>
<span class="c1">◎张璠曰：刘璋愚弱而守善言，斯亦宋襄公、徐偃王之徒，
<span class="c2">◎《左传·僖公二十二年》：宋公及楚人战于泓。宋师败绩，国人皆咎公。公曰：“君子不重伤，不禽二毛。古之为军也，不以阻隘也。寡人虽亡国之余，不鼓不成列。”◎《史记·赵世家》：徐偃王反，缪王日驰千里马，攻徐偃王，大破之。◎《后汉书·东夷传》序：徐夷僭号，穆王畏其方炽，乃分东方诸侯，命徐偃王主之。偃王处潢池东，地方五百里，行仁义，陆地而朝者三十六国。穆王后得驥騄之乘，乃使造父御以告楚，令伐徐，一日而至。于是楚文王大举兵而灭之。偃王仁而无权，不忍斗其人，故致于败。◎《尸子》曰：偃王有筋而无骨，故曰偃。◎《博物志》曰：徐王妖异不常，自称偃王。穆王使楚伐之，偃王仁，不忍斗，为楚所败北。◎《汉书·人表》：徐隐王。◎师古曰：即偃王。◎弼案：徐偃王事，语多不经，谯周已有辩正，详见陈逢横《竹书纪年集证》卷二十九、梁玉绳《人表考》卷六。</span>
未为无道之主也。张松、法正，虽君臣之义不正，然固以委名附质，进不显陈事势，若韩嵩、刘光之说刘表，
<span class="c2">◎潘眉曰：○《刘表传》“刘光”作“刘先”。○按：先字始宗，当名“先”，此 “光”字误。</span>
退不告绝奔亡，若陈平、韩信之去项羽，而两端携贰，为谋不忠，罪之次也。</span>
