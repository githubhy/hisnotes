---
weight: 60
title: 志第十一 地理二
---

# 志第十一 地理二

1. <span id="志第十一_地理二-1"></span>
辽阳等处行中书省，为路七、府一，属州十二，属县十。徒存其名而无城邑者，不在此数。本省计站一百二十处。

2. <span id="志第十一_地理二-2"></span>
辽阳路，上。 唐以前为高句骊及渤海大氏所有。梁贞明中，阿保机以辽阳故城为东平郡。后唐升为南京。石晋改为东京。金置辽阳府，领辽阳、鹤野二县；后复改为东京，宜丰、澄、复、盖、沈、贵德州、广宁府、来远军并属焉。元初废贵德、澄、复州、来远军，以广宁府、婆娑府、懿州、盖州作四路，直隶省。至元六年，置东京总管府，降广宁为散府隶之。十五年，割广宁仍自行路事，直隶省。

3. <span id="志第十一_地理二-3"></span>
十七年，又以婆娑府、懿州、盖州来属。二十四年，始立行省。二十五年，改东京为辽阳路，后废婆娑府为巡检司。户三千七百八，口三万三千二百三十一。壬子年抄籍数。 领县一、州二。

4. <span id="志第十一_地理二-4"></span>
县一

5. <span id="志第十一_地理二-5"></span>
辽阳。下。倚郭。至元六年，以鹤野县、警巡院入焉。

6. <span id="志第十一_地理二-6"></span>
州二

7. <span id="志第十一_地理二-7"></span>
盖州，下。 初为盖州路。至元六年，并为东京支郡，并熊岳、汤池二县入建安县。八年，又并建安县入本州。

8. <span id="志第十一_地理二-8"></span>
懿州，下。 初为懿州路。至元六年为东京支郡，所领豪州及同昌、灵山二县省入顺安县，入本州。

9. <span id="志第十一_地理二-9"></span>
广宁府路，下。 金为广宁府。元封孛鲁古歹为广宁王，旧立广宁行帅府事；后以地远，迁治临潢，立总管府。至元六年，以户口单寡，降为东京路总管府属郡。

10. <span id="志第十一_地理二-10"></span>
十五年，复分为路，行总管府事。有医巫闾山为北镇，在府城西北二十里。至顺钱粮户数四千五百九十五。 领县二：

11. <span id="志第十一_地理二-11"></span>
闾阳，下。初立千户所，至元十五年，以户口繁夥，复立行千户所。后复为闾阳县。 望平。至元六年，省钟秀县入焉。十五年，为望平军民千户所，今复为县。

12. <span id="志第十一_地理二-12"></span>
肇州。按《哈剌八都鲁传》至元三十年，世祖谓哈剌八都鲁曰：“乃颜故地曰阿八剌忽者产鱼，吾今立城，而以兀速、憨哈纳思、乞里吉思三部人居之，名其城曰肇州，汝往为宣慰使。”既至，定市里，安民居，得鱼九尾皆千斤来献。又《成宗纪》元贞元年，立肇州屯田万户府，以辽阳行省左丞阿散领其事。而《元一统志》与《经世大典》皆不载此州，不知其所属所领之详。今以广宁为乃颜分地，故府注于广宁府之下。乃颜，孛鲁古歹之孙也。

13. <span id="志第十一_地理二-13"></span>
山北辽东道肃政廉访司

14. <span id="志第十一_地理二-14"></span>
大宁路，上。 本奚部，唐初其地属营州，贞观中奚酋可度内附，乃置饶乐郡。辽为中京大定府。金因之。元初为北京路总管府，领兴中府及义、瑞、兴、高、锦、利、惠、川、建、和十州。中统三年，割兴州及松山县属上都路。至元五年，并和州入利州为永和乡。七年，兴中府降为州，仍隶北京，改北京为大宁。二十五年，改为武平路，后复为大宁。户四万六千六，口四十四万八千一百九十三。壬子年数。 领司一、县七、州九。

15. <span id="志第十一_地理二-15"></span>
录事司。初置警巡院，至元二年，改置录事司。

16. <span id="志第十一_地理二-16"></span>
县七

17. <span id="志第十一_地理二-17"></span>
大定，下。中统二年，省长兴入焉。 龙山，下。初属大定府。至元四年，属利州，后复来属。 富庶，下。至元三年，省入兴中州，后复置。 和众，下。 金源，下。 惠和，下。 武平。下。

18. <span id="志第十一_地理二-18"></span>
州九

19. <span id="志第十一_地理二-19"></span>
义州。下。

20. <span id="志第十一_地理二-20"></span>
兴中州，下。 元初因旧为兴中府，后省。至元七年，又降府为州。

21. <span id="志第十一_地理二-21"></span>
瑞州。下。至元二十三年，伯颜奏准以唆都、哈等拘收户计，种田立屯于瑞州之西，拨濒海荒闲地及时开耕，设打捕屯田总管府，仍以唆都、哈等为屯田官。

22. <span id="志第十一_地理二-22"></span>
高州。下。

23. <span id="志第十一_地理二-23"></span>
锦州。下。

24. <span id="志第十一_地理二-24"></span>
利州。下。

25. <span id="志第十一_地理二-25"></span>
惠州。下。

26. <span id="志第十一_地理二-26"></span>
川州。下。

27. <span id="志第十一_地理二-27"></span>
建州。下。

28. <span id="志第十一_地理二-28"></span>
东宁路，本高句骊平壤城，亦曰长安城。汉灭朝鲜，置乐浪、玄菟郡，此乐浪地也。晋义熙后，其王高琏始居平壤城。唐征高丽，拔平壤，其国东徙，在鸭绿水之东南千余里，非平壤之旧。至王建，以平壤为西京。元至元六年，李延龄、崔垣、玄元烈等以府州县镇六十城来归。八年，改西京为东宁府。十三年，升东宁路总管府，设录事司，割静州、义州、麟州、威远镇隶婆娑府。本路领司一，余城堙废，不设司存，今姑存旧名。

29. <span id="志第十一_地理二-29"></span>
录事司。土山县。中和县。铁化镇。

30. <span id="志第十一_地理二-30"></span>
都护府，自唐之季，地入高丽，置府州县镇六十余城，此为都护府，虽仍唐旧名，而无都护府之实。至元六年，李延龄等以其地来归，后城治废毁，仅存其名，属东宁路。

31. <span id="志第十一_地理二-31"></span>
定远府。郭州。抚州。黄州。领安岳、三和、龙冈、咸从、江西五县，长命一镇。 灵州。慈州。嘉州。顺州。殷州。宿州。德州。领江东、永清、通海、顺化四县，宁远、柔远、安戎三镇。 昌州。铁州。领定戎一镇。

32. <span id="志第十一_地理二-32"></span>
泰州。价州。朔州。宣州。领宁朔、席岛二镇。 成州。领树德一镇。

33. <span id="志第十一_地理二-33"></span>
熙州。孟州。领三登一县，椒岛、椴岛、宁德三镇。 延州。领阳岩一镇。

34. <span id="志第十一_地理二-34"></span>
云州。

35. <span id="志第十一_地理二-35"></span>
沈阳路，本挹娄故地，渤海大氏建定理府，都督沈、定二州，此为沈州地。契丹为兴辽军，金为昭德军，又更显德军，后皆毁于兵火。元初平辽东，高丽国麟州神骑都领洪福源率西京、都护、龟州四十余城来降，各立镇守司，设官以抚其民。

36. <span id="志第十一_地理二-36"></span>
后高丽复叛，洪福源引众来归，授高丽军民万户，徙降民散居辽阳沈州，初创城郭，置司存，侨治辽阳故城。中统二年，改为安抚高丽军民总管府。及高丽举国内附，四年，又以质子淳为安抚高丽军民总管，分领二千余户，理沈州。元贞二年，并两司为沈阳等路安抚高丽军民总管府，仍治辽阳故城，辖总管五、千户二十四、百户二十五。至顺钱粮户数五千一百八十三。

37. <span id="志第十一_地理二-37"></span>
开元路，古肃慎之地，隋、唐曰黑水靺鞨。唐初，渠长阿固郎始来朝，后乃臣服，以其地为燕州，置黑水府。其后渤海盛，靺鞨皆役属之。又其后渤海浸弱，为契丹所攻，黑水复擅其地，东濒海，南界高丽，西北与契丹接壤，即金鼻祖之部落也。初号女真，后避辽兴宗讳，改曰女直。太祖乌古打既灭辽，即上京设都，海陵迁都于燕，改为会宁府。金末，其将蒲鲜万奴据辽东。元初癸巳岁，出师伐之，生禽万奴，师至开元、率宾，东土悉平。开元之名，始见于此。乙未岁，立开元、南京二万户府，治黄龙府。至元四年，更辽东路总管府。二十三年，改为开元路，领咸平府，后割咸平为散府，俱隶辽东道宣慰司。至顺钱粮户数四千三百六十七。

38. <span id="志第十一_地理二-38"></span>
咸平府，古朝鲜地，箕子所封，汉属乐浪郡，后高丽侵有其地。唐灭高丽，置安东都护以统之，继为渤海大氏所据。辽平渤海，以其地多险隘，建城以居流民，号咸州安东军，领县曰咸平。金升咸平府，领平郭、安东、新兴、庆云、清安、归仁六县，兵乱皆废。元初因之，隶开元路，后复割出，隶辽东宣慰司。

39. <span id="志第十一_地理二-39"></span>
合兰府水达达等路，土地旷阔，人民散居。元初设军民万户府五，抚镇北边。

40. <span id="志第十一_地理二-40"></span>
一曰桃温，距上都四千里。一曰胡里改，距上都四千二百里、大都三千八百里。有胡里改江并混同江，又有合兰河流入于海。 一曰斡朵怜。一曰脱斡怜。一曰孛苦江。各有司存，分领混同江南北之地。其居民皆水达达、女直之人，各仍旧俗，无市井城郭，逐水草为居，以射猎为业。故设官牧民，随俗而治，有合兰府水达达等路，以相统摄焉。有俊禽曰海东青，由海外飞来，至奴兒干，土人罗之，以为土贡。至顺钱粮户数二万九百六。

41. <span id="志第十一_地理二-41"></span>
河南江北等处行中书省，为路十二、府七、州一，属州三十四，属县一百八十二。本省陆站一百六处，水站九十处。

42. <span id="志第十一_地理二-42"></span>
河南江北道肃政谦访司

43. <span id="志第十一_地理二-43"></span>
汴梁路，上。 唐置汴州总管府。石晋为开封府。宋为东京，建都于此。金改南京，宣宗南迁，都焉。金亡，归附。旧领归德府，延、许、裕、唐、陈、亳、邓、汝、颍、徐、邳、嵩、宿、申、郑、钧、睢、蔡、息、卢氏行襄樊二十州。至元八年，令归德自为一府，割亳、徐、邳、宿四州隶之；升申州为南阳府，割裕、唐、汝、郑、嵩、卢氏行襄樊隶之。九年，废延州，以所领延津、阳武二县属南京路，统蔡、息、郑、钧、许、陈、睢、颍八州，开封、祥符倚郭，而属邑十有五。

44. <span id="志第十一_地理二-44"></span>
旧有警巡院，十四年改录事司。二十五年，改南京路为汴梁路。二十八年，以濒河而南、大江以北，其地冲要，又新入版图，置省南京以控治之。三十年，升蔡州为汝宁府，属行省，割息、颍二州以隶焉。本路户三万一十八，口一十八万四千三百六十七。壬子年数。 领司一、县十七、州五。州领二十一县。

45. <span id="志第十一_地理二-45"></span>
录事司

46. <span id="志第十一_地理二-46"></span>
县十七

47. <span id="志第十一_地理二-47"></span>
开封，下。倚郭。 祥符，下。倚郭。 中牟，下。 原武，下。旧以此县隶延州，元初隶开封府，后复为延州，县如旧。至元九年，州废，后来属。

48. <span id="志第十一_地理二-48"></span>
鄢陵，中。 荥泽，下。旧隶郑州，至元二年来属。 封丘，中。金大定中，河水湮没，迁治新城。元初，新城又为河水所坏，乃因故城遗址，稍加完葺而迁治焉。 扶沟，下。 阳武，下。旧隶延州，至元九年，州废来属。 杞县，中。元初河决，城之北面为水所圯，遂为大河之道，乃于故城北二里河水北岸，筑新城置县，继又修故城，号南杞县。盖黄河至此分为三，其大河流于二城之间，其一流于新城之北郭睢河中，其一在故城之南，东流，俗称三叉口。 延津，下。

49. <span id="志第十一_地理二-49"></span>
旧为延州，隶河南路。至元九年，州废，以县来属。 兰阳，下。 通许，下。

50. <span id="志第十一_地理二-50"></span>
尉氏，下。 太康，下。 洧川，下。 陈留。下。

51. <span id="志第十一_地理二-51"></span>
州五

52. <span id="志第十一_地理二-52"></span>
郑州，下。 唐初为郑州，又改荥阳郡。宋为奉宁军。金仍为郑。元初领管城、荥阳、汜水、河阴、原武、新郑、密、荥泽八县及司候司，后割新郑、密属钧州，荥泽、原武隶开封府，并司候司入管城。领四县：

53. <span id="志第十一_地理二-53"></span>
管城，下。倚郭。 荥阳，下。 汜水，下。 河阴，下。

54. <span id="志第十一_地理二-54"></span>
许州，下。 唐初为许州，后改颍川郡，又仍为许州。宋升颍昌府。金改昌武军。元初复为许州。领五县：

55. <span id="志第十一_地理二-55"></span>
长社，下。 长葛，下。 郾城，下。 襄城，下。 临颍。下。

56. <span id="志第十一_地理二-56"></span>
陈州，下。 唐初为陈州，后改淮阳郡，又仍为陈州。宋升怀德府。金复为陈州。元初因之。旧领宛丘、南顿、项城、商水、西华、清水六县。至元二年，南顿、项城、清水皆废，后复置南顿、项城。领五县：

57. <span id="志第十一_地理二-57"></span>
宛丘，西华，商水，至元二年，省南顿、项城入焉，后复置。 南顿，项城。

58. <span id="志第十一_地理二-58"></span>
钧州，下。 唐、宋皆不置郡，伪齐置颍顺军。金改颍顺州，又改钧州。元至元二年，又割郑州密县来属。领三县：

59. <span id="志第十一_地理二-59"></span>
阳翟，下。 新郑，下。 密县。下。

60. <span id="志第十一_地理二-60"></span>
睢州，下。 唐属曹州。宋改拱州，又升保庆军。金改睢州。元因之。领四县：

61. <span id="志第十一_地理二-61"></span>
襄邑，下。倚郭。 考城，下。 仪封，下。 柘城。下。

62. <span id="志第十一_地理二-62"></span>
河南府路，唐初为洛州，后改河南府，又改东京。宋为西京。金为中京金昌府。

63. <span id="志第十一_地理二-63"></span>
元初为河南府，府治即周之王城。旧领洛阳、宜阳、永宁、登封、巩、偃师、孟津、新安、渑池九县，后割渑池隶陕州。户九千五百二，口六万五千七百五十一。壬子年数。 领司一、县八、州一。州领四县。

64. <span id="志第十一_地理二-64"></span>
录事司。

65. <span id="志第十一_地理二-65"></span>
县八

66. <span id="志第十一_地理二-66"></span>
洛阳，宜阳，下。 永宁，下。 登封，下。中岳嵩山在焉。 巩县，下。 孟津，下。 新安，偃师。下。

67. <span id="志第十一_地理二-67"></span>
州一

68. <span id="志第十一_地理二-68"></span>
陕州，下。 唐初为陕州，又改陕府，又改陕郡。宋为保义军。元仍为陕州。

69. <span id="志第十一_地理二-69"></span>
领四县：

70. <span id="志第十一_地理二-70"></span>
陕县，下。 灵宝，下。至元三年，省入陕县，八年，废虢州为虢略，隶陕州。并虢略治灵宝，以虢略为巡检司，并硃阳县入焉。 阌乡，下。至元二年，省湖城县入焉。 渑池。下。金升为韶州，置渑池司候司。元至元三年，省司候司。八年，省韶州，复为县，隶河南府路，后割以来属。

71. <span id="志第十一_地理二-71"></span>
南阳府，唐初为宛州，而县名南阳，后州废，以县属邓州。历五代至宋皆为县。

72. <span id="志第十一_地理二-72"></span>
金升为申州。元至元八年，升为南阳府，以唐、邓、裕、嵩、汝五州隶焉。二十五年，改属汴梁路，后直隶行省。户六百九十二，口四千八百九十三。壬子年数。

73. <span id="志第十一_地理二-73"></span>
领县二、州五。州领十一县。

74. <span id="志第十一_地理二-74"></span>
县二

75. <span id="志第十一_地理二-75"></span>
南阳，下。倚郭。 镇平。下。

76. <span id="志第十一_地理二-76"></span>
州五

77. <span id="志第十一_地理二-77"></span>
邓州，下。 唐初为邓州，后改南阳郡，又仍为邓州。宋属京西南路。金属南京开封府。旧领穰县、南阳、内乡、淅川、顺阳五县。元初以淅川、顺阳省入内乡。旧设录事司，至元二年并入穰县。领三县：

78. <span id="志第十一_地理二-78"></span>
穰县，下。倚郭。 内乡，下。至元二年，以顺阳来属。 新野。下。

79. <span id="志第十一_地理二-79"></span>
唐州，下。 唐初为显州，后改唐州。宋属京西南路。金改裕州。元初复为唐州。至元三年，以民力不及，废湖阳、比阳、桐柏三县。领一县：

80. <span id="志第十一_地理二-80"></span>
泌阳。倚郭。

81. <span id="志第十一_地理二-81"></span>
嵩州，下。 唐为陆浑、伊阙二县。宋升顺州。金改嵩州，领伊阳、福昌二县。元初以福昌隶河南。至元三年，省伊阳入州。领一县：

82. <span id="志第十一_地理二-82"></span>
卢氏。下。至元二年，隶南京路。八年，属南阳府。十一年来属。

83. <span id="志第十一_地理二-83"></span>
汝州，下。 唐初为伊州，又改汝州。宋属京西北路。元至元三年，废郏城、宝丰二县入梁县，后复置郏县。领三县：

84. <span id="志第十一_地理二-84"></span>
梁县，下。 鲁山。下。 郏县。下。

85. <span id="志第十一_地理二-85"></span>
裕州，下。 唐初置北澧州，又改鲁州，后废为县，属唐州。金升为裕州。

86. <span id="志第十一_地理二-86"></span>
旧领方城、舞阳、叶县。元初即叶县行随州事，就置昆阳县为属邑。至元三年，罢州，并昆阳、舞阳二县入叶县，后复置舞阳。领三县：

87. <span id="志第十一_地理二-87"></span>
方城，下。倚郭。 叶县，下。 舞阳。下。

88. <span id="志第十一_地理二-88"></span>
汝宁府，唐蔡州。上蔡、西平、确山、遂平、平舆为属邑。至元七年，省遂平、平舆入汝阳，隶汴梁路。三十年，河南江北行省平章伯颜言：“蔡州去汴梁地远，,凡事稽误，宜升散府。”遂升汝宁府，直隶行省，以息、颍、信阳、 光四州隶焉，复置遂平县。抄籍户口阙，至顺钱粮户数七千七十五。 领县五、州四。州领十县。

89. <span id="志第十一_地理二-89"></span>
县五

90. <span id="志第十一_地理二-90"></span>
汝阳，下。元初废，后置蔡州治此，仍复置县。 上蔡，下。 西平，下。

91. <span id="志第十一_地理二-91"></span>
确山。下。 遂平。下。元初省入汝阳，后复置。

92. <span id="志第十一_地理二-92"></span>
州四

93. <span id="志第十一_地理二-93"></span>
颍州，下。 唐初为信州，后改汝阴郡，又改颍州。宋升顺昌府。金复为颍州。旧领汝阴、泰和、沈丘、颍上四县。元至元二年，省四县及录事司入州。后复领三县：

94. <span id="志第十一_地理二-94"></span>
太和，下。 沈丘，下。 颍上。下。

95. <span id="志第十一_地理二-95"></span>
息州，下。 唐初为息州，后为新息县，隶蔡州。五代至宋皆因之。金复置息州。旧领新息、新蔡、真阳、褒信四县。元中统三年，以李璮叛，废州。四年，复置。至元三年，以四县并入州。后复领二县：

96. <span id="志第十一_地理二-96"></span>
新蔡，下。 真阳。下。

97. <span id="志第十一_地理二-97"></span>
光州，下。 唐初为光州，后改弋阳郡，又复为光州。宋升光山军。元至元十二年归附，属蕲黄宣慰司。二十二年，同蕲、黄等州，直隶行省。三十年，隶汝宁府。领三县：

98. <span id="志第十一_地理二-98"></span>
定城，固始，下。宋末兵乱，徙治无常。至元十一年复旧治。 光山。下。

99. <span id="志第十一_地理二-99"></span>
兵乱地荒，至元十二年复立旧治。

100. <span id="志第十一_地理二-100"></span>
信阳州，下。 唐初为申州，又改义阳郡。宋改信阳军，端平间，兵乱地荒，凡四十余年。元至元十四年，改立信阳府，领罗山、信阳二县。十五年，改为信阳州。二十年，以罗山县当驿置要冲，徙州治此，而移县治于西南，号曰罗山新县，今州治即旧县。户三千四百一十四，口三万三千七百五十一。至元七年数。 领二县：

101. <span id="志第十一_地理二-101"></span>
罗山。倚郭。 信阳。

102. <span id="志第十一_地理二-102"></span>
归德府，唐宋州，又为睢阳郡。后唐为归德军。宋升南京。金为归德府。金亡，宋复取之。旧领宋城、宁陵、下邑、虞城、谷熟、砀山六县。元初与亳之酂县同时归附，置京东行省，未几罢。岁壬子，又立司府州县官，以绥定新居之民。中统二年，审民户多寡，定官吏员数。至元二年，以虞城、砀山二县在枯黄河北，割属济宁府，又并谷熟入睢阳，酂县入永州，降永州为永城县，与宁陵、下邑隶本府。八年，以宿、亳、徐、邳并隶焉。壤地平坦，数有河患。府为散郡，设知府、治中、府判各一员，直隶行省。抄籍户数阙，至顺钱粮户数二万三千三百一十七。 领县四、州四。州领八县。

103. <span id="志第十一_地理二-103"></span>
县四

104. <span id="志第十一_地理二-104"></span>
睢阳，下。倚郭。唐曰宋城，亦曰睢阳。金曰睢阳。宋曰宋城。元仍曰睢阳。

105. <span id="志第十一_地理二-105"></span>
永城，下。 下邑，下。 宁陵。下。

106. <span id="志第十一_地理二-106"></span>
州四

107. <span id="志第十一_地理二-107"></span>
徐州，下。 唐初为徐州，又改彭城郡，又升武宁军。宋因之。金属山东西路。金亡，宋复之。元初归附后，凡州县视民多少设官吏。至元二年，例降为下州。

108. <span id="志第十一_地理二-108"></span>
旧领彭城、萧、永固三县及录事司，至是永固并入萧县，彭城并录事司并入州。领一县：

109. <span id="志第十一_地理二-109"></span>
萧县。下。至元二年，并入徐州，十二年复立。

110. <span id="志第十一_地理二-110"></span>
宿州，中。 唐置，宋升保静军，金置防御使。金亡，宋复之。元初隶归德府，领临涣、蕲、灵壁、符离四县并司候司。至元二年，以四县一司并入州。四年，以灵壁入泗州，十七年复来属。领一县：

111. <span id="志第十一_地理二-111"></span>
灵壁。下。

112. <span id="志第十一_地理二-112"></span>
邳州，下。 唐初为邳州，后废属泗州，又属徐州。宋置淮阳军。金复为邳州。金亡，宋暂有之。元初以民少，并三县入州。至元八年，以州属归德府。十二年，复置睢宁、宿迁两县，属淮安。十五年，还来属。领三县：

113. <span id="志第十一_地理二-113"></span>
下邳，下。州治所。 宿迁，下。 睢宁。下。

114. <span id="志第十一_地理二-114"></span>
亳州，下。 唐初为亳州，后改谯郡，又仍为亳州。宋升集庆军。金复为亳州。金亡，宋复之。元初领县六：谯、酂、鹿邑、城父、卫真、谷熟。后以民户少，并城父入谯，卫真入鹿邑，谷熟入睢阳，酂入永城，其睢阳、永城去隶归德。后复置城父。领三县：

115. <span id="志第十一_地理二-115"></span>
谯县，下。 鹿邑。下。此邑数有水患，历代民不宁居。 城父。下。

116. <span id="志第十一_地理二-116"></span>
襄阳路，唐初为襄州，后改襄阳郡。宋为襄阳府。元至元十年，兵破樊城，襄阳守臣吕文焕降，罢宋京西安抚司，立河南等路行中书省，更襄阳府为散府，未几罢省。十一年，改襄阳府为总管府，又立荆湖等路行枢密院。十二年，立荆湖行中书省，后复罢。本府领四县、一司，十九年割均、房二州，光化、枣阳二县来属。

117. <span id="志第十一_地理二-117"></span>
抄籍户口数阙，至顺钱粮户数五千九十。 领司一、县六、州二。州领四县。

118. <span id="志第十一_地理二-118"></span>
录事司。

119. <span id="志第十一_地理二-119"></span>
县六

120. <span id="志第十一_地理二-120"></span>
襄阳，下。倚郭。 南漳，下。 宜城，下。 谷城，下。 光化，至元十三年南伐，明年设官置县，属南阳，十九年来属。 枣阳。至元十四年，属南阳，十九年来属。

121. <span id="志第十一_地理二-121"></span>
州二

122. <span id="志第十一_地理二-122"></span>
均州，下。 唐初为均州，又为武当郡。宋为武当军。元至元十二年，江陵归附，割隶湖北道宣慰司。十九年，还属襄阳。领二县：

123. <span id="志第十一_地理二-123"></span>
武当，下。兵乱迁治无常，至元十四年复置。 郧县。下。兵后侨治无常，至元十四年复置。

124. <span id="志第十一_地理二-124"></span>
房州，下。 唐初为迁州，后为房州，又改房陵郡。宋置保康军。德祐中，知州黄思贤纳土，命千户镇守，仍令思贤领州事。至元十九年，隶襄阳路。领二县：

125. <span id="志第十一_地理二-125"></span>
房陵，下。 竹山。下。

126. <span id="志第十一_地理二-126"></span>
蕲州路，下。 唐初为蕲州，后改蕲春郡，又仍为蕲州。宋为防御州。至元十二年，立淮西宣抚司。十四年，改总管府，设录事司。户三万九千一百九十，口二十四万九千三百二十一。自此以后至德安府，皆用至元二十七年数。 领司一、县五。

127. <span id="志第十一_地理二-127"></span>
录事司。

128. <span id="志第十一_地理二-128"></span>
县五

129. <span id="志第十一_地理二-129"></span>
蕲春，中。倚郭。 蕲水，中。 广济，中。宋嘉熙兵乱，徙治大江中洲，归附后复旧治。 黄梅，中。嘉熙兵乱，侨治中洲，后复旧。 罗田。下。兵乱县废，归附后始立。

130. <span id="志第十一_地理二-130"></span>
黄州路，下。 唐初为黄州，后改齐安郡，又仍为黄州。宋为团练军州。元至元十二年归附。十四年，立总管府。十八年，又为黄蕲州宣慰司治所。二十三年，罢宣慰司，直隶行省。户一万四千八百七十八，口三万六千八百七十九。领司一、县三。

131. <span id="志第十一_地理二-131"></span>
录事司。

132. <span id="志第十一_地理二-132"></span>
县三

133. <span id="志第十一_地理二-133"></span>
黄冈，中。州治所。 黄陂，下。兵乱侨治鄂州青山矶，归附还旧治。

134. <span id="志第十一_地理二-134"></span>
麻城。下。兵乱徙治什子山，归附还旧治。

135. <span id="志第十一_地理二-135"></span>
淮西江北道肃政廉访司

136. <span id="志第十一_地理二-136"></span>
庐州路，上。 唐改庐江郡，又仍为庐州。宋为淮南西路。元至元十三年，设淮西总管府。明年，于本路立总管府，隶淮西道。二十八年，以六安军为县来属，后升六安县为州。户三万一千七百四十六，口二十二万九千四百五十七。领司一、县三、州三。州领八县。

137. <span id="志第十一_地理二-137"></span>
录事司。

138. <span id="志第十一_地理二-138"></span>
县三

139. <span id="志第十一_地理二-139"></span>
合肥，上。倚郭。 梁县，中。 舒城。中。

140. <span id="志第十一_地理二-140"></span>
州三

141. <span id="志第十一_地理二-141"></span>
和州，中。 唐改历阳郡，后仍为和州。宋隶淮南西路。元至元十三年，置镇守万户府。明年，改立安抚司。又明年，升和州路。二十八年，降为州，隶庐州路。旧设录事司，后入州自治。领三县：

142. <span id="志第十一_地理二-142"></span>
历阳，上。倚郭。 含山，中。 乌江。中。

143. <span id="志第十一_地理二-143"></span>
无为州，中。 唐初隶光州。宋始以城口镇置无为军，思与天下安于无事，取“无为而治”之意以名之。元至元十四年，升为路。二十八年，降为州，罢镇巢州为县以属焉。领三县：

144. <span id="志第十一_地理二-144"></span>
无为，上。倚郭。 庐江，中。 巢县。下。

145. <span id="志第十一_地理二-145"></span>
六安州，下。 唐以霍山县置霍州，后州废仍为县。梁改灊山县。宋改六安军。元至元十二年归附，二十八年降为县，隶庐州路，后升为州。领二县：

146. <span id="志第十一_地理二-146"></span>
六安，中。 英山。中。

147. <span id="志第十一_地理二-147"></span>
安丰路，下。 唐初为寿州，后改寿春郡。宋为寿春府，又以安丰县为安丰军，继迁安丰军于寿春府。元至元十四年，改安丰路总管府。十五年，定为散府，领寿春、安丰、霍丘三县。二十八年，复升为路，以临濠府为濠州，与下蔡、蒙城俱来属。户一万七千九百九十二，口九万七千六百一十一。领司一、县五、州一。

148. <span id="志第十一_地理二-148"></span>
州领三县。

149. <span id="志第十一_地理二-149"></span>
录事司。

150. <span id="志第十一_地理二-150"></span>
县五

151. <span id="志第十一_地理二-151"></span>
寿春，中。倚郭。 安丰，下。至元二十一年，江淮行省言：“安丰之芍陂可溉田万顷，若立屯开耕，实为便益。”从之。于安丰县立万户府，屯户一万四千八百有奇。 霍丘，下。 下蔡，下。至元十三年，隶寿春府。二十八年罢府，与蒙城皆来属。 蒙城。下。

152. <span id="志第十一_地理二-152"></span>
州一

153. <span id="志第十一_地理二-153"></span>
濠州，下。 唐初为濠州，后改钟离郡，又仍为濠州。阻淮带山，与寿阳俱为淮南之险郡，名初从豪，后加水为濠。南唐置定远军。宋为团练州，初隶淮南路，后隶淮南西路。元至元十三年归附，设濠州安抚司。十五年，定为临濠府。二十八年，复为濠州，革怀远为下县来属。领三县：

154. <span id="志第十一_地理二-154"></span>
钟离，下。倚郭。 定远，下。 怀远。下。宋为怀远军，领荆山一县。

155. <span id="志第十一_地理二-155"></span>
至元二十八年，以军为县，隶濠州，省荆山入焉。

156. <span id="志第十一_地理二-156"></span>
安庆路，下。 唐初为东安州，又改舒州，又改同安郡，又复为舒州。宋为安庆府。元至元十三年，立安抚司。十四年，改安庆路总管府，属蕲黄宣慰司。二十三年，罢宣慰司，直隶行省。户三万五千一百六，口二十一万九千四百九十。领司一、县六。

157. <span id="志第十一_地理二-157"></span>
录事司。

158. <span id="志第十一_地理二-158"></span>
县六

159. <span id="志第十一_地理二-159"></span>
怀宁，中。 宿松，中。 望江，下。 太湖，中。 桐城，中。

160. <span id="志第十一_地理二-160"></span>
灊山。至治三年初立。

161. <span id="志第十一_地理二-161"></span>
淮东道宣慰使司

162. <span id="志第十一_地理二-162"></span>
江北淮东道肃政廉访司

163. <span id="志第十一_地理二-163"></span>
扬州路，上。 唐初改南兗州，又改邗州，又改广陵郡，又复为扬州。宋为淮南东路。元至元十三年，初建大都督府，置江淮等处行中书省。十四年，改为扬州路总管府。十五年，置淮东道宣慰司，本路属焉。十九年，省宣慰司，以本路总管府直隶行省。二十一年，行省移杭州，复立淮东道宣慰司，止统本路属淮安二郡，而本路领高邮府及真、滁、通、泰、崇明五州。二十二年，行省复迁，宣慰司遂废，所属如故。后改立河南江北等处行中书省，移治汴梁路，复立淮东道宣慰司，割出高邮府为散府，直隶宣慰司。户二十四万九千四百六十六，口一百四十七万一千一百九十四。领司一、县二、州五。州领九县。

164. <span id="志第十一_地理二-164"></span>
录事司。

165. <span id="志第十一_地理二-165"></span>
县二

166. <span id="志第十一_地理二-166"></span>
江都，上。倚郭。 泰兴。上。

167. <span id="志第十一_地理二-167"></span>
州五

168. <span id="志第十一_地理二-168"></span>
真州，中。 五代以前地属扬州，宋以迎銮镇置建安军，又升为真州。元至元十三年，初立真州安抚司。十四年，改真州路总管府。二十一年，复为州，隶扬州路。领二县：

169. <span id="志第十一_地理二-169"></span>
扬子，上。倚郭。至元二十年，省录事司入焉。 六合。下。

170. <span id="志第十一_地理二-170"></span>
滁州，下。 唐初析扬州地置，又改永阳郡，又复为滁州。元至元十五年，改滁州路总管府。二十年，仍为州，隶扬州路。领三县：

171. <span id="志第十一_地理二-171"></span>
清流，中。至元十四年，省录事司入焉。 来安，下。 全椒。中。

172. <span id="志第十一_地理二-172"></span>
泰州，上。 唐更海陵县曰吴陵，置吴州，寻废。南唐升泰州。元至元十四年，立泰州路总管府。二十一年，改为州，隶扬州路。领二县：

173. <span id="志第十一_地理二-173"></span>
海陵，上。倚郭。 如皋。上。

174. <span id="志第十一_地理二-174"></span>
通州，中。 唐属扬州。南唐于海陵东境置静海镇。周平淮南，改为通州。

175. <span id="志第十一_地理二-175"></span>
宋改静海郡。元至元十五年，改通州路总管府。二十一年，复为州，隶扬州路。领二县：

176. <span id="志第十一_地理二-176"></span>
静海，上。倚郭。 海门。中。

177. <span id="志第十一_地理二-177"></span>
崇明州，下。 本通州海滨之沙洲，宋建炎间有升州句容县姚、刘姓者，因避兵于沙上，其后稍有人居焉，遂称姚刘沙。嘉定间置盐场，属淮东制司。元至元十四年，升为崇明州。

178. <span id="志第十一_地理二-178"></span>
淮安路，上。 唐楚州，又改临淮郡，又仍为楚州。宋为淮安州。元至元十三年，行淮东安抚司。十四年，改立总管府，领山阳、盐城、淮安、淮阴、新城、清河、桃园七县，设录事司。二十年，升为淮安府路，并淮安、新城、淮阴三县入山阳，兼领临淮府、海宁、泗、安东四郡，其盱眙、天长、临淮、虹、五河、赣榆、朐山、沐阳各归所隶。二十七年，革临淮府，以盱眙、天长隶泗州。户九万一千二十二，口五十四万七千三百七十七。领司一、县四、州三。州领八县。至元二十三年，于本路之白水塘、黄家疃等处立洪泽屯田万户村。

179. <span id="志第十一_地理二-179"></span>
录事司。

180. <span id="志第十一_地理二-180"></span>
县四

181. <span id="志第十一_地理二-181"></span>
山阳，上。至元十二年，安东州归附，以本县马罗军寨作山阳县。十三年，淮安路归附，仍存淮安县。二十年，省淮安、新城入焉。 盐城，上。 桃园，下。 清河。下。本泗州之清河口，宋立清河军，至元十五年为县。

182. <span id="志第十一_地理二-182"></span>
州三

183. <span id="志第十一_地理二-183"></span>
海宁州，下。 唐海州。宋隶淮南东路。元至元十五年，升为海州路总管府，复改为海宁府，未几降为州，隶淮安路。初设录事司，二十年，与东海县并入朐山。

184. <span id="志第十一_地理二-184"></span>
领三县：

185. <span id="志第十一_地理二-185"></span>
朐山，中。 沐阳，下。 赣榆。下。

186. <span id="志第十一_地理二-186"></span>
泗州，下。 唐改临淮郡，后复为泗州。宋隶淮南东路。元至元十三年，降为下州。旧领临淮、淮平、虹、灵壁、睢宁五县。十六年，割睢宁属邳州。十七年，割灵壁入宿州，以五河县来属。二十一年，并淮平入临淮。二十七年，废临淮府，以盱眙、天长二县隶焉。领五县：

187. <span id="志第十一_地理二-187"></span>
临淮，下。 虹县，下。 五河，下。元隶临淮府，十七年来属。 盱眙，上。宋招信军。至元十三年，行招信军安抚司事，领盱眙、天长、招信、五河四县。明年，升招信路总管府。十五年，改为临淮府。十七年，以五河县在淮之北，改属泗州。二十年，并招信入盱眙。二十七年，废临淮府为盱眙县。 天长。中。

188. <span id="志第十一_地理二-188"></span>
安东州。下。

189. <span id="志第十一_地理二-189"></span>
高邮府，唐为县。宋升为军。元至元十四年，升为高邮路总管府，领录事司及高邮、兴化二县。二十年，废安宜府为宝应县来属，又并录事司，改高邮路为府，属扬州路。今隶宣慰司。抄籍户口数阙，至顺钱粮户数五万九十有八。 领县三：

190. <span id="志第十一_地理二-190"></span>
高邮，上。 兴化，中。 宝应。上。旧为宝应军，至元十六年为安宜府。

191. <span id="志第十一_地理二-191"></span>
二十年，废府为县，来属本府。

192. <span id="志第十一_地理二-192"></span>
荆湖北道宣慰司

193. <span id="志第十一_地理二-193"></span>
山南江北道肃政廉访司

194. <span id="志第十一_地理二-194"></span>
中兴路，上。 唐荆州，复为江陵府。宋为荆南府。元至元十三年，改上路总管府，设录事司。天历二年，以文宗潜籓，改为中兴路。户一十七万六百八十二，口五十九万九千二百二十四。领司一、县七。

195. <span id="志第十一_地理二-195"></span>
录事司。

196. <span id="志第十一_地理二-196"></span>
县七

197. <span id="志第十一_地理二-197"></span>
江陵，上。 公安，中。 石首，中。 松滋，中。 枝江，下。

198. <span id="志第十一_地理二-198"></span>
潜江，中。 监利。中。宋末兵乱民散，收附后始复旧。

199. <span id="志第十一_地理二-199"></span>
峡州路，下。 唐改夷陵郡，又为峡州。宋隶荆湖北路，后徙治江南。元至元十三年归附，十七年升为峡州路。户三万七千二百九十一，口九万三千九百四十七。领县四：

200. <span id="志第十一_地理二-200"></span>
夷陵，中。宋末随州迁治不常，归附后，复归江北旧治。 宜都，下。

201. <span id="志第十一_地理二-201"></span>
长阳，下。 远安。下。

202. <span id="志第十一_地理二-202"></span>
安陆府，唐郢州，又改富水郡，又为郢州。宋隶京西南路。元至元十三年归附，十五年升为安陆府。户一万四千六百六十五，口三万三千五百五十四。领县二：

203. <span id="志第十一_地理二-203"></span>
长寿，中。 京山。中。兵乱移治汉滨，至元十三年还旧治。

204. <span id="志第十一_地理二-204"></span>
沔阳府，唐复州，又改竟陵郡，又为复州。宋端平间，移州治于沔阳镇。至元十三年归附，改为复州路，十五年升为沔阳府。户一万七千七百六十六，口三万九百五十五。领县二：

205. <span id="志第十一_地理二-205"></span>
玉沙，中。倚郭。 景陵。中。兵乱徙治无常，归附后还旧治。

206. <span id="志第十一_地理二-206"></span>
荆门州，下。 唐为县。宋升为军，端平间移治当阳县。元至元十三年归附，十四年升为府，十五年迁府治于古城，降为州。户二万九千四百七十一，口一十六万五千四百三十五。领县二：

207. <span id="志第十一_地理二-207"></span>
长林，上。 当阳。中。

208. <span id="志第十一_地理二-208"></span>
德安府，唐安州，又改安陆郡，又仍为安州。宋为德安府，咸淳间徙治汉阳。

209. <span id="志第十一_地理二-209"></span>
元至元十三年还旧治，隶湖北道宣慰司。十八年罢宣慰司，直隶鄂州行省，为散府，后割以来属。户一万九百二十三，口三万六千二百一十八。领县四、州一。州领二县。

210. <span id="志第十一_地理二-210"></span>
县四

211. <span id="志第十一_地理二-211"></span>
安陆。下。 孝感，下。 应城，中。 云梦。下。

212. <span id="志第十一_地理二-212"></span>
州一

213. <span id="志第十一_地理二-213"></span>
随州，下。 唐初为随州，又改汉东郡，又复为随州。宋为崇信军，又为枣阳军，后因兵乱迁徙无常。元至元十二年归附。十三年，即黄仙洞为州治。户一万五千九百六十六，口五万二千六十四。领二县：

214. <span id="志第十一_地理二-214"></span>
随县，下。 应山。下。
