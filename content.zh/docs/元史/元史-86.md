---
weight: 87
title: 志第三十六 百官二
---

# 志第三十六 百官二

1. <span id="志第三十六_百官二-1"></span>
枢密院，秩从一品，掌天下兵甲机密之务。凡宫禁宿卫，边庭军翼，征讨戍守，简阅差遣，举功转官，节制调度，无不由之。世祖中统四年，置枢密副使二员，佥书枢密事一员。至元七年，置同知枢密院事一员，院判一员。二十八年，始置知院一员，增院判一员，又以中书平章商量院事。大德十年，增置知院二员，同知五员，副枢五员，佥院五员，同佥三员，院判二员。至大三年，知院七员，同知二员，副枢二员，佥院一员，同佥一员，院判二员，革去议事平章。延祐四年，以分镇北边，增知院一员。五年，增同知一员。后定置知院六员，从一品；同知四员，正二品；副枢二员，从二品；佥院二员，正三品；同佥二员，正四品；院判二员，正五品；参议二员，正五品；经历二员，从五品；都事四员，正七品；承发兼照磨二员，正八品；架阁库管勾一员，正九品；同管勾一员，从九品；掾史二十四人，译史一十四人，通事三人，司印二人，宣使一十九人，铨写二人，蒙古书写二人，典吏一十七人，院医二人。

2. <span id="志第三十六_百官二-2"></span>
客省使，秩从五品。大使二员，副使二员。至元十四年，置大使一员。十六年，增一员。二十一年，置副使一员。延祐五年，增一员。天历元年，又增一员。寻定置大使二员，从五品；副使二员，从六品；令史二人。

3. <span id="志第三十六_百官二-3"></span>
断事官，秩正三品，掌处决军府之狱讼。至元元年，始置断事官二员。八年，增二员。十九年，又增一员。二十年，又增二员。大德十一年，又增四员。皇庆元年，省二员。后定置断事官八员，正三品；经历一员，从七品；令史六人，译史一人，通事、知印、奏差、典吏各一人。

4. <span id="志第三十六_百官二-4"></span>
行枢密院。国初有征伐之事，则置行枢密院。大征伐，则止曰行院。为一方一事而设，则称某处行枢密院，或与行省代设，事已则罢。

5. <span id="志第三十六_百官二-5"></span>
西川行枢密院，中统四年始置，设官二员，管四川军民课税交钞、打捕鹰房人匠，及各投下应管公事，节制官吏诸色人等，并军官迁授征进等事。始置于成都。

6. <span id="志第三十六_百官二-6"></span>
至元十年，又于重庆别置东川行枢密院，设官一员。十三年，并为一院，寻复分东川行院。十六年，罢两川行院。二十八年，复立四川行院于成都。

7. <span id="志第三十六_百官二-7"></span>
江南行枢密院。至元十年，罢河南省统军司、汉军都元帅、山东行院，置荆湖等路行院，设官三员；淮西行院，设官二员。掌调度军马之事。十二年，罢行院。

8. <span id="志第三十六_百官二-8"></span>
十九年，诏于杨州、岳州俱立行院，各设官五员。二十一年，立沿江行院。二十二年，立江西行院，马军戍江州，步军戍抚州。二十八年，徙岳州行院于鄂州，徙江淮行院于建康，其后行院悉并归行省。

9. <span id="志第三十六_百官二-9"></span>
甘肃行枢密院。至大四年，置行院于甘州，为甘肃等处行枢密院，设官四员，提调西路军马。后以甘肃省丞相提调，遂罢行院。

10. <span id="志第三十六_百官二-10"></span>
河南行枢密院，致和元年分置，专管调遣之事。天历元年罢。

11. <span id="志第三十六_百官二-11"></span>
岭北行枢密院，天历二年置。知院一员，同知二员，副枢一员，佥院二员，同佥一员，院判二员，经历一员，都事二员，蒙古必阇赤四人，掾史二人，怯里马赤一人，知印一人，宣使四人。掌边庭军务，凡大小事宜，悉从裁决。

12. <span id="志第三十六_百官二-12"></span>
右卫，秩正三品。中统三年，初置武卫。至元元年，改为侍卫。八年，改为左、右、中三卫，掌宿卫扈从，兼屯田。国有大事，则调度之。二十年，增都指挥使一员、副都指挥使一员。二十一年，置佥事二员。大德十一年，增都指挥使二员、副都指挥使一员。至大元年，增都指挥使三员、副都指挥使一员。四年，省都指挥使五员、副都指挥使二员。后定置都指挥使三员，正三品；副都指挥使二员，从三品；佥事二员，正四品；经历二员，从七品；知事二员，照磨一员，俱从八品；令史七人，译史、通事、知印各一人。又其属十有五：

13. <span id="志第三十六_百官二-13"></span>
镇抚所，镇抚二员。

14. <span id="志第三十六_百官二-14"></span>
行军千户所十，秩正五品。达鲁花赤十员，副达鲁花赤十员，千户十员，副千户十员，弹压二十员，百户二百员，知事十员。

15. <span id="志第三十六_百官二-15"></span>
弩军千户所一，秩正五品。达鲁花赤一员，千户一员，弹压二员，百户十员。

16. <span id="志第三十六_百官二-16"></span>
屯田左右千户所二，秩正五品。达鲁花赤二员，千户二员，弹压二员，百户四十员。

17. <span id="志第三十六_百官二-17"></span>
教官二，蒙古字教授一员，儒学教授一员。掌诸屯卫行伍耕战之暇，使之习学国字，通晓书记。初由枢府选举，后归吏部。

18. <span id="志第三十六_百官二-18"></span>
左卫，秩正三品。至元八年，以侍卫改置。掌宿卫扈从，兼屯田。国有大事，则调度之。是年，增副指挥使一员。十六年，增副都指挥使一员。二十年，置佥事一员。二十二年，增佥事一员。二十四年，省都指挥使、副都指挥使一员。大德十一年，增都指挥使五员、副都指挥使二员、佥事二员。至大四年，省都指挥使六员、副都指挥使二员。其后定制，卫官：都指挥使二员，正三品；副都指挥使二员，从三品；佥事二员，正四品；经历二员，从七品；知事二员，照磨一员，俱从八品；令史七人，译史、通事、知印各一人。其属十有五：

19. <span id="志第三十六_百官二-19"></span>
镇抚所，镇抚二员。

20. <span id="志第三十六_百官二-20"></span>
行军千户所凡十，秩正五品。达鲁花赤十员，副达鲁花赤十员，千户十员，副千户十员，弹压二十员，百户二百员，知事十员。

21. <span id="志第三十六_百官二-21"></span>
弩军千户所一，秩正五品。达鲁花赤一员，千户一员，弹压二员，百户十员。

22. <span id="志第三十六_百官二-22"></span>
屯田左右千户所二，秩正五品。达鲁花赤一员，千户二员，弹压二员，百户四十员。

23. <span id="志第三十六_百官二-23"></span>
教官二，蒙古字教授一员，儒学教授一员。

24. <span id="志第三十六_百官二-24"></span>
中卫，秩正三品。至元八年，以侍卫改置。掌宿卫扈从，兼营屯田。国有大事，则调度之。是年，置都指挥使一员、副都指挥使一员。二十年，增副都指挥使一员。

25. <span id="志第三十六_百官二-25"></span>
二十一年，置佥事二员。二十三年，增都指挥使一员。大德十一年，增都指挥使二员、副使三员。至大元年，增都指挥使一员。四年，省都指挥使三员、副都指挥使三员。其后定置都指挥使三员，正三品；副都指挥使二员，从三品；佥事二员，正四品；经历二员，从七品；知事二员，承发架阁照磨一员，俱从八品；令史七人，译史、通事、知印各一人。其属十有五：

26. <span id="志第三十六_百官二-26"></span>
镇抚所，镇抚二员。

27. <span id="志第三十六_百官二-27"></span>
行军千户所十，秩正五品。达鲁花赤十员，副达鲁花赤十员，千户十员，副千户十员，弹压二十员，百户二百员，知事十员。

28. <span id="志第三十六_百官二-28"></span>
弩军千户一，秩正五品。达鲁花赤一员，千户一员，弹压二员，百户十员。

29. <span id="志第三十六_百官二-29"></span>
屯田左右千户所二，秩正五品。达鲁花赤二员，千户二员，弹压二员，百户四十员。

30. <span id="志第三十六_百官二-30"></span>
教官二，蒙古字教授一员，儒学教授一员。

31. <span id="志第三十六_百官二-31"></span>
前卫，秩正三品。至元十六年，以侍卫亲军创置前、后二卫。掌宿卫扈从，兼营屯田。国有大事，则调度之。是年，置都指挥使一员、副都指挥使二员。十八年，增都指挥使二员。二十年，置佥事一员。大德十一年，增都指挥使五员、副都指挥使一员、佥事三员。至大四年，省都指挥使五员、副都指挥使一员、佥事三员。后定置卫官，都指挥使三员，正三品；副都指挥使二员，从三品；佥事二员，正四品；经历一员，从七品；知事二员，承发架阁照磨一员，俱从八品；令史七人，译史、通事、知印各一人。又其属十有七：

32. <span id="志第三十六_百官二-32"></span>
镇抚所，镇抚二员。

33. <span id="志第三十六_百官二-33"></span>
行军千户所十，秩正五品。达鲁花赤十员，副达鲁花赤十员，千户十员，副千户十员，弹压二十员，百户二百员。

34. <span id="志第三十六_百官二-34"></span>
弩军千户一，秩正五品。达鲁花赤一员，千户一员，弹压二员，百户十员。

35. <span id="志第三十六_百官二-35"></span>
屯田千户所二，秩正五品。达鲁花赤二员，千户二员，弹压二员，百户四十员。

36. <span id="志第三十六_百官二-36"></span>
门尉二，平则门尉一员，顺承门尉一员。

37. <span id="志第三十六_百官二-37"></span>
教官二，蒙古字教授一员，儒学教授一员。

38. <span id="志第三十六_百官二-38"></span>
后卫，秩正三品。至元十六年，以侍卫亲军创置。掌宿卫扈从，兼营屯田。国有大事，则调度之。是年，置都指挥使二员、副都指挥使二员，后增设副都指挥使一员。十八年，增都指挥使二员。二十年，置佥事二员。大德十一年，增都指挥使五员、副都指挥使一员、佥事二员。至大四年，省都指挥使五员、副指挥使二员、佥事二员。后定置都指挥使三员，正三品；副都指挥使二员，从三品；佥事二员，正四品；经历二员，从七品；知事二员，照磨一员，俱从八品；令史七人，译史二人，知印一人，通事二人。其属十有四：

39. <span id="志第三十六_百官二-39"></span>
镇抚所，镇抚二员。

40. <span id="志第三十六_百官二-40"></span>
行军千户所十，秩正五品。达鲁花赤十员，副达鲁花赤十员，千户十员，副千户十员，弹压二十员，百户二百员。

41. <span id="志第三十六_百官二-41"></span>
弩军千户所一，秩正五品。达鲁花赤一员，千户一员，弹压二员，百户十员。

42. <span id="志第三十六_百官二-42"></span>
屯田千户所一，秩正五品。达鲁花赤一员，千户二员，弹压二员，百户四十员。

43. <span id="志第三十六_百官二-43"></span>
教官二，蒙古字教授一员，儒学教授一员。

44. <span id="志第三十六_百官二-44"></span>
武卫亲军都指挥使司，秩正三品，掌修治城隍及京师内外工役，兼大都屯田等事。至元二十六年，枢密院以六卫六千人，大都屯田三千人，近路迤南万户府一千人，总一万人，立武卫，设官五员。元贞、大德年间，累增都指挥使四员。至大三年，省都指挥使四员、副都指挥使一员。后定置卫官，达鲁花赤一员，正三品；都指挥使三员，正三品；副都指挥使二员，从三品；佥事二员，正四品；经历二员，从七品；知事二员，照磨一员，俱从八品；令史七人，译史、通事、知印各一人。

45. <span id="志第三十六_百官二-45"></span>
其属十有五：

46. <span id="志第三十六_百官二-46"></span>
镇抚所，镇抚二员。

47. <span id="志第三十六_百官二-47"></span>
行军千户所七，秩正五品。达鲁花赤七员，副达鲁花赤七员，千户七员，副千户七员，百户一百四十员，弹压一十四员。

48. <span id="志第三十六_百官二-48"></span>
屯田千户所六，秩正五品。达鲁花赤各一员，千户六员，百户六十员，弹压六员。

49. <span id="志第三十六_百官二-49"></span>
教官二，蒙古字教授一员，儒学教授一员。

50. <span id="志第三十六_百官二-50"></span>
隆镇卫亲军都指挥使司，秩正三品，掌屯军徼巡盗贼于居庸关南、北口，统领钦察、阿速护军三千六百九十三人，屯驻东西四十三处。皇庆元年，升隆镇万户府为隆镇卫，置都指挥使三员、副都指挥使二员、佥事二员。延祐二年，又以哈兒鲁军千户所，并隶东卫。四年，置色目经历一员。至治二年，置爱马知事一员。后定置卫官，都指挥使三员，正三品；副指挥使二员，从三品；佥事二员，正四品；经历二员，从七品；知事二员，承发兼照磨一员，俱从八品；令史七人，译史、通事、知印各一人。其属十有二：

51. <span id="志第三十六_百官二-51"></span>
镇抚所，镇抚二员。

52. <span id="志第三十六_百官二-52"></span>
北口千户所，秩正五品。达鲁花赤一员，千户一员，百户七员。于上都路龙庆州东口置司。

53. <span id="志第三十六_百官二-53"></span>
南口千户所，秩正五品。达鲁花赤一员，千户一员，百户一员，弹压一员。于大都路昌平县居庸关置司。

54. <span id="志第三十六_百官二-54"></span>
白羊口千户所，秩正五品。达鲁花赤一员，千户一员，百户二员，弹压一员。

55. <span id="志第三十六_百官二-55"></span>
于大都路昌平县东口置司。

56. <span id="志第三十六_百官二-56"></span>
碑楼口千户所，秩正五品。达鲁花赤一员，千户一员，百户一员，弹压一员。

57. <span id="志第三十六_百官二-57"></span>
于应州金城县东口置司。

58. <span id="志第三十六_百官二-58"></span>
古北口千户所，秩正五品。达鲁花赤一员，千户一员，百户六员，弹压一员。

59. <span id="志第三十六_百官二-59"></span>
于檀州北面东口置司。

60. <span id="志第三十六_百官二-60"></span>
迁民镇千户所，秩正五品。达鲁花赤一员，千户一员，百户六员，弹压一员。

61. <span id="志第三十六_百官二-61"></span>
于大宁路东口置司。

62. <span id="志第三十六_百官二-62"></span>
黄花镇千户所，秩正五品。达鲁花赤一员，千户一员，百户六员，弹压一员。

63. <span id="志第三十六_百官二-63"></span>
于昌平县东口置司。

64. <span id="志第三十六_百官二-64"></span>
芦兒岭千户所，秩五品。达鲁花赤一员，千户一员，百户六员，弹压一员。于昌平县本口置司。

65. <span id="志第三十六_百官二-65"></span>
太和岭千户所，秩五品。达鲁花赤一员，千户一员，百户六员，弹压一员。于大同路昌邑县本隘置司。

66. <span id="志第三十六_百官二-66"></span>
紫荆关千户所，秩五品。达鲁花赤一员，千户一员，百户六员，弹压一员。于易州易县本隘置司。

67. <span id="志第三十六_百官二-67"></span>
隆镇千户所，秩五品。达鲁花赤一员，千户一员，百户八员，弹压一员。于龙庆州北口置司。

68. <span id="志第三十六_百官二-68"></span>
左右翼屯田万户府二，秩从三品，分掌斡端、别十八里回还汉军，及大名、卫辉新附之军，并迤东回军，合为屯田。至元二十六年置。延祐五年，隶詹事院，并入卫率府。复改隶枢密院。定置两府达鲁花赤各一员，万户各一员，副万户各一员，经历各一员，知事各一员，提控案牍各一员，令史各五人，属官镇抚各二员。

69. <span id="志第三十六_百官二-69"></span>
千户八所，达鲁花赤八员，千户八员，副千户八员，百户五十九员，弹压一十六员。

70. <span id="志第三十六_百官二-70"></span>
千户四所，达鲁花赤四员，千户四员，副千户四员，百户五十二员，弹压八员。

71. <span id="志第三十六_百官二-71"></span>
左卫率府，秩正三品。至大元年，拨江南行省万户府精锐汉军为东宫卫军，立卫率府，设官十一员。延祐四年，始改为忠翊府，又改为御临亲军指挥司，又以御临非古典，改为羽林。六年，复隶东宫，仍为左卫率府。定置率使三员，正三品；副使二员，从三品；佥事二员，正四品；经历一员，从七品；知事一员，照磨一员，俱从八品；令史七人，译史、通事、知印各二人。其属十有五：

72. <span id="志第三十六_百官二-72"></span>
镇抚所，镇抚二员。

73. <span id="志第三十六_百官二-73"></span>
行军千户所十，秩正五品。达鲁花赤一员，千户十员，副千户十员，百户二百员，弹压一十员。

74. <span id="志第三十六_百官二-74"></span>
弩军千户所一，秩正五品。达鲁花赤一员，千户一员，百户十员，弹压一员。

75. <span id="志第三十六_百官二-75"></span>
屯田千户所三，秩正五品。达鲁花赤三员，千户三员，百户六十员，弹压三员。

76. <span id="志第三十六_百官二-76"></span>
教官三员，蒙古字教授一员，儒学教授一员，阴阳教授一员。

77. <span id="志第三十六_百官二-77"></span>
右卫率府，秩正三品。延祐五年，以速怯那兒万户府、迤东女直两万户府、右翼屯田万户府兵，合为右卫率府，置官十二员。后定置率使二员，正三品；副使二员，从三品；佥事二员，正四品；经历二员，从七品；知事二员，照磨一员，俱从八品；令史七人，译史、通事、知印各二人。其属七：

78. <span id="志第三十六_百官二-78"></span>
镇抚所，镇抚二员。

79. <span id="志第三十六_百官二-79"></span>
千户所五，秩正五品。千户五员，百户四十五员，弹压二员。

80. <span id="志第三十六_百官二-80"></span>
教官一，儒学教授一员。

81. <span id="志第三十六_百官二-81"></span>
河南淮北蒙古军都万户府，秩正三品。至元二十四年，以四万户奥鲁赤改为蒙古军都万户府，设府官四员、奥鲁官四员。大德七年后，改为河南淮北蒙古军都万户府。延祐五年，罢奥鲁官、副镇抚等员，定置都万户一员，正三品；副都万户一员，从三品；经历一员，从七品；知事一员，提控案牍一员，俱从八品；令史七人，译史、通事各一人。属官镇抚二员。

82. <span id="志第三十六_百官二-82"></span>
八撒兒万户府，万户一员，副万户一员，经历、知事、提控案牍各一员。镇抚一员。

83. <span id="志第三十六_百官二-83"></span>
千户所一十翼，达鲁花赤一十员，千户十员，副千户十户，百户七十三员，弹压一十员。

84. <span id="志第三十六_百官二-84"></span>
札忽兒台万户府，万户一员，经历、知事、提控案牍各一员，镇抚一员。

85. <span id="志第三十六_百官二-85"></span>
千户所七翼，千户七员，百户三十八员，弹压七员。

86. <span id="志第三十六_百官二-86"></span>
脱烈都万户府，万户一员，副万户一员，经历一员，知事一员，提控案牍一员，镇抚一员。

87. <span id="志第三十六_百官二-87"></span>
千户所九翼，千户九员，百户六十二员，弹压九员。

88. <span id="志第三十六_百官二-88"></span>
和尚万户府，万户一员，副万户一员，经历一员，知事、提控案牍各一员，镇抚一员。

89. <span id="志第三十六_百官二-89"></span>
千户所六翼，达鲁花赤四员，千户六员，副千户四员，百户四十七员，弹压六员。

90. <span id="志第三十六_百官二-90"></span>
砲手千户所一翼，千户一员，百户六员，弹压一员。

91. <span id="志第三十六_百官二-91"></span>
哨马千户所一翼，达鲁花赤一员，千户一员，副千户一员，弹压二员，百户九员，奥鲁官二员。

92. <span id="志第三十六_百官二-92"></span>
右阿速卫亲军都指挥使司，秩正三品，掌宿卫城禁，兼营潮河、苏沽两川屯田，供给军储。至元九年，初立阿速拔都达鲁花赤，置属官。二十三年，遂名为阿速之军。至大二年，改立右阿速卫亲军都指挥使司，置达鲁花赤三员、都指挥使三员、副都指挥使二员、佥事二员。四年，省达鲁花赤三员。后定置达鲁花赤一员，正三品；都指挥使三员，正三品；副都指挥使二员，从三品；佥事二员，正四品；经历二员，从七品；知事二员，承发架阁照磨一员，从八品；令史七人，译史、通事、知印各一人，镇抚二员。其属五：

93. <span id="志第三十六_百官二-93"></span>
行军千户所，千户七员，百户九员。

94. <span id="志第三十六_百官二-94"></span>
把门千户二员，百户五员，门尉一员。

95. <span id="志第三十六_百官二-95"></span>
本投下达鲁花赤一员，长官一员，副长官一员。

96. <span id="志第三十六_百官二-96"></span>
庐江县达鲁花赤一员，主簿一员。

97. <span id="志第三十六_百官二-97"></span>
教官，儒学教授一员。

98. <span id="志第三十六_百官二-98"></span>
左阿速卫亲军都指挥使司，品秩职掌同右阿速卫。至元九年，初立阿速拔都达鲁花赤，置属官。二十三年，遂名为阿速之军。至大二年，改立左卫阿速亲军都指挥使司，置达鲁花赤二员、都指挥使六员、副都指挥使四员、佥事二员。四年，省达鲁花赤一员、都指挥使三员。后定置达鲁花赤一员，都指挥使三员，副都指挥使二员，佥事二员，经历二员，知事二员，照磨一员，镇抚二员。其属四：

99. <span id="志第三十六_百官二-99"></span>
本投下达鲁花赤二员，长官二员。

100. <span id="志第三十六_百官二-100"></span>
镇巢县达鲁花赤二员，主簿一员。

101. <span id="志第三十六_百官二-101"></span>
围宿把门千户所一十三翼，千户二十六员，百户一百三十员，弹压一十三员。

102. <span id="志第三十六_百官二-102"></span>
教官，儒学教授一员。

103. <span id="志第三十六_百官二-103"></span>
回回砲手军匠上万户府，秩正三品。至元十一年，置砲手总管府。十八年，始立为都元帅府。二十二年，改为万户府。后定置达鲁花赤一员，万户一员，副万户一员，经历、知事、提控案牍各一员，令史四人，译史一人。镇抚二员。

104. <span id="志第三十六_百官二-104"></span>
千户所三翼，达鲁花赤三员，千户三员，副千户三员，百户三十二员，弹压三员。

105. <span id="志第三十六_百官二-105"></span>
唐兀卫亲军都指挥使司，秩正三品。总领河西军三千人，以备征讨。至元十八年始立，置都指挥使二员、副都指挥使二员。二十二年，增都指挥使一员、佥事一员。大德五年，增指挥使二员。至大元年，增都指挥一员。四年，省都指挥使三员，副都指挥使一员。后定置都指挥使三员，正三品；副都指挥使二员，从三品；佥事二员，正四品；经历一员，从七品；知事一员，照磨一员，俱从八品；令史七人，通事、译史、知印各一人，镇抚二员，奥鲁官正副各一员。

106. <span id="志第三十六_百官二-106"></span>
千户所九翼，正千户九员，副千户九员，百户七十五员，弹压九员，奥鲁官正副各九员。

107. <span id="志第三十六_百官二-107"></span>
门尉三，建德门一，和义门一，肃清门一。

108. <span id="志第三十六_百官二-108"></span>
教官二，儒学教授一员，蒙古字教授一员。

109. <span id="志第三十六_百官二-109"></span>
贵赤卫亲军都指挥使司，秩正三品。至元二十四年立，置都指挥使二员、副都指挥二员、佥事二员。二十九年，置达鲁花赤一员。大德十一年，增达鲁花赤一员、都指挥使四员、副都指挥一员。至大元年，省达鲁花赤一员、都指挥使四员、副都指挥使三员。后定置达鲁花赤一员，正三品；都指挥使二员，正三品；副都指挥使二员，从三品；佥事二员，正四品；经历二员，从七品；知事二员，照磨一员，令史七人，知印一人，通事、译史各一人，镇抚二员。

110. <span id="志第三十六_百官二-110"></span>
千户所八翼，每所置达鲁花赤一员，千户一十六员，百户八十员，弹压八员，门尉二员。##!#延安屯田打捕总管府，秩从三品。管析居放良人户，并兀里吉思田地北来蒙古人户。至元十八年始设，定置达鲁花赤一员，总管一员，同知一员，经历、知事各一员。属官打捕屯田官一十二员。

111. <span id="志第三十六_百官二-111"></span>
大宁海阳等处屯田打捕所，秩从七品，掌北京、平滦等路析居放良不兰奚等户。

112. <span id="志第三十六_百官二-112"></span>
至元二十二年，置总管府。元贞元年，罢总管府，置打捕所。定置达鲁花赤一员，长官一员。教官，蒙古字教授一员，儒学教授一员。

113. <span id="志第三十六_百官二-113"></span>
忠翊侍卫亲军都指挥使司，秩正三品。至元二十九年，始立屯田府。大德十一年，增军数，立为大同等处指挥使司。至大四年，属徽政院。延祐元年，改中都威卫使司，仍隶徽政院，寻复改属枢密院。至治元年，改为忠翊侍卫。后定置都指挥使三员，正三品；副都指挥使二员，从三品；佥事二员，正四品；经历二员，从七品；知事二员，照磨一员，俱从八品；令史七人，译史、通事、知印各一人，镇抚二员。

114. <span id="志第三十六_百官二-114"></span>
行军千户所一十翼，达鲁花赤一十员，副达鲁花赤一十员，千户一十员，副千户一十员，百户二百六员，弹压二十员。

115. <span id="志第三十六_百官二-115"></span>
弩军千户所一翼，达鲁花赤一员，千户一员，百户一十员，弹压一十员。

116. <span id="志第三十六_百官二-116"></span>
屯田左右手千户所二翼，达鲁花赤二员，千户二员，百户四十员，弹压四员。

117. <span id="志第三十六_百官二-117"></span>
西域亲军都指挥使司，秩正三品。元贞元年始立，设官十一员。大德十一年，增都指挥使二员，又增指挥使三员、副都指挥使二员、佥事二员。至大四年，省都指挥使五员、副都指挥使二员、佥事二员。后定置达鲁花赤一员，正三品；都指挥使二员，正三品；副都指挥使二员，从三品；佥事二员，正四品；经历二员，从七品；知事二员，承发架阁兼照磨一员，并从八品；令史七人，通事、译史、知印各一人，镇抚二员。

118. <span id="志第三十六_百官二-118"></span>
行军千户所，千户一十三员，百户二十九员。

119. <span id="志第三十六_百官二-119"></span>
把门千户二员，百户八员，门尉一员。

120. <span id="志第三十六_百官二-120"></span>
教官，儒学教授一员。

121. <span id="志第三十六_百官二-121"></span>
宗仁蒙古侍卫亲军都指挥使司，秩正三品。至治二年，以亦乞列思人氏二百户，与所收蒙古子女通三千户，及清州匠二千户，屯田汉军二千户，立宗仁卫以统之。

122. <span id="志第三十六_百官二-122"></span>
定置都指挥使三员，正三品；副都指挥使二员，从三品；佥事二员，正四品；经历二员，从七品；知事二员，照磨一员，俱从八品；令史七人，知印二人，怯里马赤二人，译史二人，镇抚二员。

123. <span id="志第三十六_百官二-123"></span>
蒙古军千户所一十翼，千户二十员，百户一百员，弹压一十员。

124. <span id="志第三十六_百官二-124"></span>
屯田千户所，千户四员，百户四十员，弹压四员。

125. <span id="志第三十六_百官二-125"></span>
教官二，儒学教授一员，蒙古字教授一员。

126. <span id="志第三十六_百官二-126"></span>
山东河北蒙古军大都督府，秩从二品，掌各路军民科差征进，及调遣总摄军马公事。至元二十一年，罢统军司都元帅府，立蒙古军都万户府。大德七年，改山东河北蒙古军都万户府。延祐五年罢。天历二年，改立为大都督府。定置正官大都督三员，从二品；同知一员，从三品；副使一员，从四品；经历一员，从六品；都事二员，从七品；承发兼照磨一员，正八品；令史八人，译史、通事、知印各二人，宣使五人，典吏三人，镇抚二员。

127. <span id="志第三十六_百官二-127"></span>
左手万户府，万户一员，副万户一员，经历一员，知事一员，提控案牍各一员，镇抚一员。

128. <span id="志第三十六_百官二-128"></span>
千户九翼，千户一十一员，百户七十四员，弹压一十一员。

129. <span id="志第三十六_百官二-129"></span>
右手万户府，万户一员，副万户一员，经历一员，知事一员，提控案牍一员，镇抚一员。

130. <span id="志第三十六_百官二-130"></span>
千户九翼，千户九员，百户六十三员，弹压九员。

131. <span id="志第三十六_百官二-131"></span>
拔都万户府，达鲁花赤一员，万户一员，副万户一员，经历一员，知事一员，提控案牍一员，镇抚一员。

132. <span id="志第三十六_百官二-132"></span>
千户六翼，千户七员，百户四十一员，弹压五员。

133. <span id="志第三十六_百官二-133"></span>
哈答万户府，达鲁花赤一员，万户一员，经历一员，知事一员，提控案牍一员，镇抚一员。

134. <span id="志第三十六_百官二-134"></span>
千户八翼，千户八员，百户二十四员，弹压八员。

135. <span id="志第三十六_百官二-135"></span>
蒙古回回水军万户府，达鲁花赤一员，万户一员，副万户一员，经历、知事、提控案牍各一员，镇抚二员。

136. <span id="志第三十六_百官二-136"></span>
千户八翼，达鲁花赤二员，千户六员，百户四十六员，弹压九员。

137. <span id="志第三十六_百官二-137"></span>
都哥万户府，初隶都府七千户翼，延祐三年枢密院奏，改立万户府。达鲁花赤一员，万户一员，副万户一员，经历、知事、提控案牍各一员，镇抚二员。

138. <span id="志第三十六_百官二-138"></span>
千户七翼，千户九员，百户三十五员，弹压八员。

139. <span id="志第三十六_百官二-139"></span>
哈必赤千户翼，千户一员，百户四员，弹压一员，直隶大都督府。

140. <span id="志第三十六_百官二-140"></span>
洪泽屯田千户赵国宏翼，达鲁花赤一员，千户一员，副千户一员，百户一十四员，弹压二员，直隶大都督府。

141. <span id="志第三十六_百官二-141"></span>
左翊蒙古侍卫亲军都指挥使司，秩正三品。至元十八年，以蒙古侍卫总管府依五卫之例，为指挥使司，设官十二员，奥鲁官二员。大德七年，奏改为左翼蒙古侍卫亲军都指挥使司。延祐五年，罢奥鲁官。后定置司官，都指挥使三员，正三品；副都指挥使二员，从三品；佥事二员，正四品；经历二员，从七品；知事二员，承发架阁兼照磨一员，并从八品；令史七人，译史、通事、知印各一人，典吏二人，镇抚二员。

142. <span id="志第三十六_百官二-142"></span>
千户所七翼，正千户七员，副千户七员，知事七员，弹压七员，百户六十二员。

143. <span id="志第三十六_百官二-143"></span>
教官二，蒙古字教授一员，儒学教授一员。

144. <span id="志第三十六_百官二-144"></span>
右翊蒙古侍卫亲军都指挥使司，品秩同左卫。至元十八年，以蒙古侍卫总管府依五卫例，为指挥使司，设官犬二员，奥鲁官二员。大德七年，奏改为右翊蒙古侍卫亲军都指挥使司。延祐五年，罢奥鲁官。后定置司官，都指挥使三员，正三品；副都指挥使二员，从三品；佥事二员，正四品；经历二员，从七品；知事二员，承发兼照磨架阁一员，并从八品；令史七人，译史、通事、知印各一人，典吏二人，镇抚二员。

145. <span id="志第三十六_百官二-145"></span>
千户所一十二翼，正千户一十二员，副千户一十二员，知事一十二员，弹压一十二员，百户一百九员。

146. <span id="志第三十六_百官二-146"></span>
教官，蒙古字教授一员，儒学教授一员。

147. <span id="志第三十六_百官二-147"></span>
虎贲亲军都指挥使司，秩正三品，管领上都路元籍军人，兼奥鲁之事。至元十六年，立虎贲军，设官二员。十七年，置都指挥使二员、副都指挥使一员，又增置副都指挥使一员。元贞元年，以虎贲军改为虎贲亲军都指挥使司。十一年，增置都指挥使六员。至大四年，省都指挥使九员。后定置司官，都指挥使三员，正三品；副都指挥使二员，从三品；佥事二员，正四品；经历一员，从七品；知事、照磨兼承发各一员，并从八品；令史七人，译史、通事、知印各一人，典吏二人，镇抚二员，都目一员。

148. <span id="志第三十六_百官二-148"></span>
撒的赤千户翼，正达鲁花赤一员，副达鲁花赤一员，正千户一员，副千户一员，知事一员，百户二十员，弹压二员。

149. <span id="志第三十六_百官二-149"></span>
不花千户翼，正达鲁花赤一员，副达鲁花赤一员，正千户一员，副千户一员，百户二十二员，弹压二员。

150. <span id="志第三十六_百官二-150"></span>
脱脱木千户翼，正达鲁花赤一员，副达鲁花赤一员，正千户一员，副千户一员，知事一员，百户二十八员，弹压二员。

151. <span id="志第三十六_百官二-151"></span>
大忽都鲁千户翼，正达鲁花赤一员，副达鲁花赤一员，正千户一员，副千户一员，知事一员，百户二十四员，弹压二员。

152. <span id="志第三十六_百官二-152"></span>
杨千户翼，正达鲁花赤一员，副达鲁花赤一员，正千户一员，副千户一员，知事一员，百户二十二员，弹压二员。

153. <span id="志第三十六_百官二-153"></span>
迷里火者千户翼，正达鲁花赤一员，副达鲁花赤一员，正千户一员，副千户一员，知事一员，百户二十员，弹压二员。

154. <span id="志第三十六_百官二-154"></span>
大都督府，正二品，管领左右钦察两卫、龙翊侍卫、东路蒙古军元帅府、东路蒙古军万户府、哈剌鲁万户府。天历二年，始立钦察亲军都督府，秩从二品。后改大都督府。置大都督三员，正二品；同知二员，正三品；副都督三员，从三品；佥都督事二员，正四品；经历二员，从六品；都事二员，从七品；管勾一员，照磨一员，俱正八品；令史八人，蒙古必阇赤二人，怯里马赤二人，知印二人，宣使六人。

155. <span id="志第三十六_百官二-155"></span>
右钦察卫，秩正三品。至元二十三年，依河西等卫例，立钦察卫，设官十员。

156. <span id="志第三十六_百官二-156"></span>
至治二年，分为左右卫。天历二年，拨隶大都督府。定置达鲁花赤一员，正三品；都指挥二员，正三品；副使二员，从三品；佥事二员，正四品；经历二员，从七品；知事二员，照磨二员，并从八品；令史七人，译史、通事、知印各一人，镇抚一员。

157. <span id="志第三十六_百官二-157"></span>
行军千户十八所，达鲁花赤各一员，千户三十六员，百户一百八十员，弹压一十八员。

158. <span id="志第三十六_百官二-158"></span>
屯田千户所二，达鲁花赤二员，千户二员，百户二十员，弹压二员。

159. <span id="志第三十六_百官二-159"></span>
门尉二员。

160. <span id="志第三十六_百官二-160"></span>
儒学教授一员，至大四年始置；蒙古字教授一员，延祐四年始置。

161. <span id="志第三十六_百官二-161"></span>
左钦察卫，秩正三品。至治二年，依阿速卫例，分为两卫，设官十员。天历二年，拨隶大都督府。定置卫官，都指挥使三员，正三品；副都指挥二员，从三品；佥事二员，正四品；经历二员，从七品；知事二员，照磨一员，从八品；令史七人，译史、通事、知印各一人，属官镇抚二员。

162. <span id="志第三十六_百官二-162"></span>
行军千户所一十翼，千户一十员，百户八十二员，弹压九员，奥鲁官四员。

163. <span id="志第三十六_百官二-163"></span>
守城千户所一翼，达鲁花赤一员，千户一员，百户九员，弹压一员。

164. <span id="志第三十六_百官二-164"></span>
屯田千户所一翼，达鲁花赤一员，千户一员，百户十员，弹压一员。

165. <span id="志第三十六_百官二-165"></span>
教官，儒学教授一员。

166. <span id="志第三十六_百官二-166"></span>
龙翊侍卫亲军都指挥使司，秩正三品。天历元年始立，设官十四员。二年，又置爱马知事一员，又以左钦察卫唐吉失九千户隶本卫。定置官，都指挥使三员，正三品；副都指挥使二员，从三品；佥事二员，正四品；经历一员，从七品；知事二员，照磨一员，并从八品；令史七人，译史二人，怯里马赤二人，知印二人，镇抚二员。

167. <span id="志第三十六_百官二-167"></span>
行军千户所九翼，达鲁花赤一员，千户六员，副千户一员，百户四十五员，弹压五员。

168. <span id="志第三十六_百官二-168"></span>
屯田一翼钦察千户所，达鲁花赤一员，千户一员，百户二十二员，弹压二员。

169. <span id="志第三十六_百官二-169"></span>
教官二，蒙古字教授一员，儒学教授一员。

170. <span id="志第三十六_百官二-170"></span>
哈剌鲁万户府，掌守禁门等处应直宿卫。至元二十四年，招集哈剌鲁军人，立万户府。寻移屯襄阳，后征交趾。大德二年置司南阳。天历二年，奏隶大都督府。

171. <span id="志第三十六_百官二-171"></span>
定置官，达鲁花赤一员，万户一员，经历、知事各一员，提控案牍一员，镇抚一员，吏目一员。

172. <span id="志第三十六_百官二-172"></span>
千户所三翼，千户三员，百户九员，弹压三员。

173. <span id="志第三十六_百官二-173"></span>
御史台，秩从一品。大夫二员，从一品；中丞二员，正二品；侍御史二员，从二品；治书侍御史二员，正三品，掌纠察百官善恶、政治得失。至元五年，始立台建官，设官七员。大夫从二品，中丞从三品，侍御史从五品，治书侍御史从六品，典事从七品，检法二员，狱丞一员。七年，改典事为都事。十九年，罢检法、狱丞。

174. <span id="志第三十六_百官二-174"></span>
二十一年，升大夫为从一品，中丞为正三品，侍御史为正五品，治书为正六品。二十七年，大夫以下品从各升一等，始置蒙古经历一员。大德十一年，升中丞为正二品，侍御史为从二品，治书侍御史为正三品。皇庆元年，增中丞为三员。二年，减一员。至治二年，大夫一员。后定置御史大夫二员、中丞二员、侍御史二员、治书侍御史二员，品秩如上；经历一员，从五品；都事二员，正七品；照磨一员，正八品；承发管勾兼狱丞一员，正八品；架阁库管勾兼承发一员，正九品；掾史一十五人，译史四人，知印二人，通事二人，宣使十人，台医二人，蒙古书写二人，典吏六人，库子二人。其属有二：

175. <span id="志第三十六_百官二-175"></span>
殿中司，殿中侍御史二员，正四品。至元五年始置，秩正七品，后升正四品。

176. <span id="志第三十六_百官二-176"></span>
凡大朝会，百官班序，其失仪失列，则纠罚之；在京百官到任假告事故，出三日不报者，则纠举之；大臣入内奏事，则随以入，凡不可与闻之人，则纠避之。知班四人，通事、译史各一人。

177. <span id="志第三十六_百官二-177"></span>
察院，秩正七品，监察御史三十二员，司耳目之寄，任刺举之事。至元五年，始置御史十一员，悉以汉人为之。八年，增置六员。十九年，增置一十六员，始参用蒙古人为之。至元二十二年，参用南儒二人。书吏三十二人。

178. <span id="志第三十六_百官二-178"></span>
江南诸道行御史台，设官品秩同内台。至元十四年，始置江南行御史台于杨州，寻徙杭州，又徙江州。二十三年，迁于建康，以监临东南诸省，统制各道宪司，而总诸内台。初置大夫、中丞、侍御史、治书侍御史各一员，统淮东、淮西、湖北、浙东、浙西、江东、江西、湖南八道提刑按察司。十五年，增江南湖北、岭南广西、福建广东三道。二十三年，以淮东、淮西、山南三道，拨隶内台。三十年，增海北海南一道。大德元年，定为江南诸道行御史台，设官九员，以监江浙、江西、湖广三省，统江东、江西、浙东、浙西、湖南、湖北、广东、广西、福建、海南十道。

179. <span id="志第三十六_百官二-179"></span>
大夫一员，中丞二员，侍御史二员，治书侍御史二员，经历一员，都事二员，照磨一员，架阁库管勾一员，承发管勾兼狱丞一员，令史一十六人，译史四人，回回掾史、通事、知印各二人，宣使十人，典吏、库子、台医各有差。

180. <span id="志第三十六_百官二-180"></span>
察院，品秩如内察院。至元十四年，置监察御史十员，书吏十员。二十三年，增蒙古御史十四员、书吏十四人，又增汉人御史四员、书吏四人。后定置御史二十八员、书吏二十八人。

181. <span id="志第三十六_百官二-181"></span>
陕西诸道行御史台，设官品秩同内台。至元二十七年，始置云南诸路行御史台，官止四员。大德元年，移云南行台于京兆，为陕西行台，而云南改立廉访司。延祐元年罢。二年复立，统汉中、陇北、四川、云南四道。定置大夫一员、御史中丞二员、侍御史二员、治书侍御史二员、经历一员、都事二员、照磨一员、架阁库管勾一员、承发司管勾兼狱丞一员、掾史一十二人、蒙古必阇赤二人、回回掾史一人、通事二人、知印一人、宣使十人、典吏五人、库子二人。

182. <span id="志第三十六_百官二-182"></span>
察院，品秩同内察院。监察御史二十员，书吏二十人。

183. <span id="志第三十六_百官二-183"></span>
肃政廉访司。国初，立提刑按察司四道：曰山东东西道，曰河东陕西道，曰山北东西道，曰河北河南道。至元六年，以提刑按察司兼劝农事。八年，置河东山西道、陕西四川道。十二年，分置燕南河北道。十三年，以省并衙门，罢按察司。十四年复置，增立八道：曰江北淮东道，曰淮西江北道，曰山南江北道，曰浙东海右道，曰江南浙西道，曰江东建康道，曰江西湖东道，曰岭北湖南道。十五年，复增三道：曰江南湖北道，曰岭南广西道，曰福建广东道。十九年，增西蜀四川道。二十年，增海北广东道，改福建广东道曰福建闽海道。以云南七路，置云南道。以女直之地，置海西辽东道。二十三年，以淮东、淮西、山南三道，拨隶内台。二十四年，增河西陇右道。是年，罢云南道。二十五年，罢海西辽东。二十七年，以云南按察司所治，立云南行御史台。二十八年，改按察司曰肃政廉访司。大德元年，徙云南行台于陕西，复立云南道。三十年，增海北海南道，其后遂定为二十二道。每道廉访使二员，正三品；副使二员，正四品；佥事四员，两广、海南止二员，正五品；经历一员，从七品；知事一员，正八品；照磨兼管勾一员，正九品；书吏十六人，译史、通事各一人，奏差五人，典吏二人。

184. <span id="志第三十六_百官二-184"></span>
内道八，隶御史台：

185. <span id="志第三十六_百官二-185"></span>
山东东西道，济南路置司。

186. <span id="志第三十六_百官二-186"></span>
河东山西道，冀宁路置司。

187. <span id="志第三十六_百官二-187"></span>
燕南河北道，真定路置司。

188. <span id="志第三十六_百官二-188"></span>
江北河南道，汴梁路置司。

189. <span id="志第三十六_百官二-189"></span>
山南江北道，中兴路置司。

190. <span id="志第三十六_百官二-190"></span>
淮西江北道，庐州路置司。

191. <span id="志第三十六_百官二-191"></span>
江北淮东道，杨州路置司。

192. <span id="志第三十六_百官二-192"></span>
山北辽东道，大宁路置司。

193. <span id="志第三十六_百官二-193"></span>
江南十道，隶江南行台：

194. <span id="志第三十六_百官二-194"></span>
江东建康道，宁国路置司。

195. <span id="志第三十六_百官二-195"></span>
江西湖东道，龙兴路置司。

196. <span id="志第三十六_百官二-196"></span>
江南浙西道，杭州路置司。

197. <span id="志第三十六_百官二-197"></span>
浙东海右道，婺州路置司。

198. <span id="志第三十六_百官二-198"></span>
江南湖北道，武昌路置司。

199. <span id="志第三十六_百官二-199"></span>
岭北湖南道，天临路置司。

200. <span id="志第三十六_百官二-200"></span>
岭南广西道，静江府置司。

201. <span id="志第三十六_百官二-201"></span>
海北广东道，广州路置司。

202. <span id="志第三十六_百官二-202"></span>
海北海南道，雷州路置司。

203. <span id="志第三十六_百官二-203"></span>
福建闽海道，福州路置司。

204. <span id="志第三十六_百官二-204"></span>
陕西四道，隶陕西行台：

205. <span id="志第三十六_百官二-205"></span>
陕西汉中道，凤翔府置司。

206. <span id="志第三十六_百官二-206"></span>
河西陇北道，甘州路置司。

207. <span id="志第三十六_百官二-207"></span>
西蜀四川道，成都路置司。

208. <span id="志第三十六_百官二-208"></span>
云南诸路道，中庆路置司。
