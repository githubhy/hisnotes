---
weight: 16
title: 志第一 天象一之一
---

# 志第一 天象一之一

1. <span id="志第一_天象一之一-1"></span>
夫在天成象，圣人是观，日月五星，象之著者，变常舛度，征咎随焉。然则明晦晕蚀，疾余犯守，飞流欻起，彗孛不恆，或皇灵降临，示谴以戒下，或王化有亏，感达於天路。《易》称“天垂象，见吉凶”，“观乎天文，以察时变”；《书》曰“历象日月星辰，敬授民时”。是故有国有家者之所祗畏也。百王兴废之验，万国祸福之来，兆勤虽微，冈不必至，著於前载，不可得而备举也。班史以日晕五星之属列《天文志》，薄蚀彗孛之比入《五行说》。七曜一也，而分为二《志》，故陆机云学者所疑也。今以在天诸异咸入天象，其应征符合，随而条载，无所显验则阙之云。

2. <span id="志第一_天象一之一-2"></span>
太祖天兴五年八月，天鸣。

3. <span id="志第一_天象一之一-3"></span>
六年九月，天鸣。

4. <span id="志第一_天象一之一-4"></span>
皇始二年十月壬辰，日晕，有佩璚。占曰“兵起”。天兴元年九月，乌丸张超收合亡命，众党三千余家，据渤海之南皮，自号征东大将军、乌丸王，钞掠诸郡。

5. <span id="志第一_天象一之一-5"></span>
诏将军庚岳讨之。

6. <span id="志第一_天象一之一-6"></span>
天兴三年六月庚辰朔，日有蚀之。占曰“外国侵，土地分”。五年五月，姚兴遣其弟义阳公平率众四万来侵平阳，乾壁为平所陷。

7. <span id="志第一_天象一之一-7"></span>
六年四月癸巳朔，日有蚀之。占曰“兵稍出”。十月，太祖诏将军伊谓率骑二万北袭高车，大破之。

8. <span id="志第一_天象一之一-8"></span>
天赐五年七月戊戌朔，日有蚀之。占曰“后死”。六年七月，夫人刘氏薨，后谥为宣穆皇后。

9. <span id="志第一_天象一之一-9"></span>
太宗神瑞二年八月庚辰晦，日有蚀之。

10. <span id="志第一_天象一之一-10"></span>
世祖始光四年六月癸卯朔，是有蚀之。占曰“诸侯非其人”。神元年二月，司空奚斤、监军侍御史安颉讨赫连昌，擒之於安定。其余众立昌弟定为主，走还平凉，斤追之，为定所擒。将军丘堆弃甲与守将高凉王礼东走蒲坂，世祖怒，斩堆。

11. <span id="志第一_天象一之一-11"></span>
神元年十一月乙未朔，日有蚀之。

12. <span id="志第一_天象一之一-12"></span>
太延元年正月己未朔，日有蚀之。

13. <span id="志第一_天象一之一-13"></span>
四年十一月丁卯朔，日有蚀之。

14. <span id="志第一_天象一之一-14"></span>
太平真君元年四月戊午朔，日有蚀之。

15. <span id="志第一_天象一之一-15"></span>
三年八月甲戌晦，日有蚀之。

16. <span id="志第一_天象一之一-16"></span>
六年六月戊子朔，日有蚀之。占曰“有九族夷灭”。七年正月戊辰，世祖车驾次东雍州。庚午，围薛永宗营垒。永宗出战，大败，六军乘之，永宗众溃，斩永宗，男女无少长皆赴汾水而死。

17. <span id="志第一_天象一之一-17"></span>
七年六月癸未朔，日有蚀之。占曰“不臣欲杀”。八年三月，河西王沮渠牧犍谋反，伏诛。

18. <span id="志第一_天象一之一-18"></span>
十年夏四月丙申朔，日有蚀之。

19. <span id="志第一_天象一之一-19"></span>
六月庚寅朔，日有蚀之。占曰“将相诛”。十一年六月已亥，诛司徒崔浩。

20. <span id="志第一_天象一之一-20"></span>
十一年十二月辛未，日南北有珥。

21. <span id="志第一_天象一之一-21"></span>
高宗兴安元年十一月己卯，日出赤如血。

22. <span id="志第一_天象一之一-22"></span>
二年三月，日晕。

23. <span id="志第一_天象一之一-23"></span>
兴光元年七月丙申朔，日有蚀之。

24. <span id="志第一_天象一之一-24"></span>
和平元年九月庚申朔，日有蚀之。

25. <span id="志第一_天象一之一-25"></span>
三年二月壬子朔，日有蚀之。占曰“有白衣之会”。六年五月癸卯，高宗崩。

26. <span id="志第一_天象一之一-26"></span>
显祖皇兴元年十月己卯朔，日有蚀之。

27. <span id="志第一_天象一之一-27"></span>
二年四月丙子朔，日有蚀之。占曰“将诛”。四年十月，诛济南王慕容白曜。

28. <span id="志第一_天象一之一-28"></span>
十月癸酉朔，日有蚀之。占曰“尊后有忧”。三年，夫人李氏薨，后谥思皇后。

29. <span id="志第一_天象一之一-29"></span>
三年十月丁酉朔，日有蚀之。

30. <span id="志第一_天象一之一-30"></span>
高祖延兴元年十二月癸卯，日有蚀之。占曰“有兵”。二年正月乙卯，统万镇胡民相率北叛，遣宁南将军、交阯公韩拔等灭之。

31. <span id="志第一_天象一之一-31"></span>
三年十二月癸卯朔，日有蚀之。

32. <span id="志第一_天象一之一-32"></span>
四年正月癸酉朔，日有蚀之。占曰“有崩主，天下改服。有大臣死”。五年十二月己丑，征北大将军城阳王寿薨。六年六月辛未，显祖崩。

33. <span id="志第一_天象一之一-33"></span>
七月丙寅，日有背珥。

34. <span id="志第一_天象一之一-34"></span>
五年正月丁酉，白虹贯日，直珥一。

35. <span id="志第一_天象一之一-35"></span>
承明元年三月辛卯，日晕五重，有二珥。

36. <span id="志第一_天象一之一-36"></span>
太和元年冬十月辛亥朔，日有蚀之。

37. <span id="志第一_天象一之一-37"></span>
二年正月辛亥，日晕，东西有珥。

38. <span id="志第一_天象一之一-38"></span>
二月乙酉晦，日有蚀之。占曰“有欲反者，近三月，远三年”。四年正月癸卯，洮阳羌叛，枹罕镇将讨平之。

39. <span id="志第一_天象一之一-39"></span>
九月乙巳朔，日有蚀之。占曰：“东邦发兵”。四年十月丁未，兰陵民桓富杀其县令，与昌虑桓和北连太山群盗张和颜等，聚党保五固，推司马朗之为主，诏淮阳王尉元等讨之。

40. <span id="志第一_天象一之一-40"></span>
三年春正月癸丑，日晕，东西有珥，有佩戟一重，北有偃戟四重，后有白气贯日珥，状如车轮。京师不见，雍州以闻。

41. <span id="志第一_天象一之一-41"></span>
三月癸卯朔，日有蚀之。占曰“大臣诛”。四月，雍州刺史宜都王目辰有罪，赐死。

42. <span id="志第一_天象一之一-42"></span>
四年正月辛酉，日东西有珥，北有佩，日晕贯两珥。

43. <span id="志第一_天象一之一-43"></span>
五年正月庚辰，日晕，东西有珥；南北并白气，长一丈，广二尺许；北有连环晕。又贯珥内，复有直气，长三丈许，内黄，中青，外白。晕乍成，散，乃灭。

44. <span id="志第一_天象一之一-44"></span>
七月庚申朔，日有蚀之。

45. <span id="志第一_天象一之一-45"></span>
七年十二月乙巳朔，日有蚀之。

46. <span id="志第一_天象一之一-46"></span>
八年正月戊寅，有白气贯日。占曰“近臣乱”。十年三月丁亥，中散梁众保等谋反，伏诛。

47. <span id="志第一_天象一之一-47"></span>
十一年十一月丁亥，日失色。

48. <span id="志第一_天象一之一-48"></span>
十二年三月戊戌，白虹贯日。

49. <span id="志第一_天象一之一-49"></span>
十三年二月乙亥朔，日十五分蚀八。占曰“有白衣之会”。十一月己未，安丰王猛薨。

50. <span id="志第一_天象一之一-50"></span>
十四年二月已巳朔未时，云气班驳，日十五分蚀一。占曰“有白衣之会”。九月癸丑，文明太皇太后冯氏崩。

51. <span id="志第一_天象一之一-51"></span>
十五年正月癸亥晦，日有蚀之。占曰“王者将兵，天下扰动”。十七年六月丙戌，高祖南伐。

52. <span id="志第一_天象一之一-52"></span>
十七年六月庚辰朔，日有蚀之。

53. <span id="志第一_天象一之一-53"></span>
十八年五月甲戌朔，日有蚀之。

54. <span id="志第一_天象一之一-54"></span>
二十年九月庚寅晦，日有蚀之。

55. <span id="志第一_天象一之一-55"></span>
二十三年六月已卯，日中有黑气。占曰“内有逆谋”。八月癸亥，南徐州刺史沈陵南叛。

56. <span id="志第一_天象一之一-56"></span>
十二月甲申，日中有黑气，大如桃。

57. <span id="志第一_天象一之一-57"></span>
世宗景明元年正月辛丑朔，日有蚀之。

58. <span id="志第一_天象一之一-58"></span>
七月己亥朔，日有蚀之。

59. <span id="志第一_天象一之一-59"></span>
二年四月癸酉，日自午及未再晕，内黄外白。

60. <span id="志第一_天象一之一-60"></span>
七月癸巳朔，日有蚀之。

61. <span id="志第一_天象一之一-61"></span>
八月戊辰，日赤无光，中有黑子一。

62. <span id="志第一_天象一之一-62"></span>
三年正月乙巳，日中有黑气如鹅子，申酉复见，又有二黑气横贯日。

63. <span id="志第一_天象一之一-63"></span>
二月辛卯，日中有黑气，大如鹅子。

64. <span id="志第一_天象一之一-64"></span>
七月丁巳朔，日有蚀之。

65. <span id="志第一_天象一之一-65"></span>
正始元年十二月丙戌，黑所贯日。壬子，日有冠珥，内黄外青。占曰“天下喜”。

66. <span id="志第一_天象一之一-66"></span>
三年正月丁卯，皇子生，大赦天下。

67. <span id="志第一_天象一之一-67"></span>
三年二月甲辰，日左右有珥，内赤外黄。辛亥，日晕，外白内黄。

68. <span id="志第一_天象一之一-68"></span>
十月乙巳，日赤无光。

69. <span id="志第一_天象一之一-69"></span>
十二月乙卯，日晕，内黄外青，东西有珥，北有背。巳时，白虹贯日。

70. <span id="志第一_天象一之一-70"></span>
永平元年三月己酉，日南北有珥，外青内黄，晕不匝；西北有直气，长尺余；北有白虹贯日。

71. <span id="志第一_天象一之一-71"></span>
八月壬子朔，日有蚀之。

72. <span id="志第一_天象一之一-72"></span>
二年八月丙午朔，日有蚀之。丁卯旦，日旁有黑气，形如月，从东南来冲日。

73. <span id="志第一_天象一之一-73"></span>
如此者一辰，乃灭。

74. <span id="志第一_天象一之一-74"></span>
三年二月甲子，日中有黑气二。

75. <span id="志第一_天象一之一-75"></span>
十二月乙未，日交晕，中赤外黄，东西有珥，南北白晕贯日，皆匝。

76. <span id="志第一_天象一之一-76"></span>
四年十一月癸卯，日中有黑气二，大如桃。占曰“天子崩”。延昌四年正月丁巳，世宗升遐。

77. <span id="志第一_天象一之一-77"></span>
十二月壬戌朔，日有蚀之。在牛四度。占曰“其国叛兵发”。延昌二年二月庚辰，萧衍郁洲民徐玄明等斩送衍镇北将军、青冀二州刺史张稷首，以州内附。

78. <span id="志第一_天象一之一-78"></span>
延昌元年二月甲戌至于辛巳，日初出及将没，赤白无光明。

79. <span id="志第一_天象一之一-79"></span>
五月己未晦，日十五分蚀九。占曰“大旱，民流千里”。二年春，京师民饥，死者数万口。

80. <span id="志第一_天象一之一-80"></span>
二年闰月辛亥，日中有黑气。占曰“内有逆谋”。三年十一月丁巳，幽州沙门刘僧绍聚众反，自号净居国明法王，州郡捕斩之。

81. <span id="志第一_天象一之一-81"></span>
五月甲寅朔，日有蚀之，京师不见，恆州以闻。

82. <span id="志第一_天象一之一-82"></span>
三年三月庚申，日交晕，其色内赤黄，外青白；南北有佩，可长二丈许，内赤黄，外青白；西有白晕贯日。又日东有一抱，长二丈许，内赤黄，外青。

83. <span id="志第一_天象一之一-83"></span>
肃宗熙平元年三月戊辰朔，日有蚀之。丁丑，日出无光，至于酉时。占曰“兵起”。神龟元年正月，秦州羌反；二月己酉，东益州氐反；七月，河州民却铁忽聚众反，自称水池王。

84. <span id="志第一_天象一之一-84"></span>
四月甲辰卯时，日晕币；西有一背，内赤外黄；南北有珥，内赤外黄；渐灭。

85. <span id="志第一_天象一之一-85"></span>
十二月己酉，日晕，北有一抱，内赤外白，两傍有珥，北有白虹贯日。

86. <span id="志第一_天象一之一-86"></span>
神龟元年三月丁丑，白虹贯日。占曰“天下有来臣之众，不三年”。十一月乙酉，蠕蠕莫缘梁贺侯豆率男女七百口来降。

87. <span id="志第一_天象一之一-87"></span>
二年正月辛巳朔，日有蚀之。

88. <span id="志第一_天象一之一-88"></span>
正光元年正月乙亥朔，日有蚀之。占曰“有大臣亡”。七月丙子，杀太傅、领太尉、清河王怿。

89. <span id="志第一_天象一之一-89"></span>
二年五月丁酉，日有蚀之，夏州以闻。

90. <span id="志第一_天象一之一-90"></span>
三年正月甲寅，日交晕，内赤外青，有白虹贯晕；外有直气，长二丈许，内赤外青。

91. <span id="志第一_天象一之一-91"></span>
五月壬辰朔，日有蚀之。占曰“秦邦不臣”。五年六月，秦州城人莫折大提据城反，自称秦王。

92. <span id="志第一_天象一之一-92"></span>
十月己巳，太史奏自八月已来，黄埃掩日，日出三丈，色赤如赭，无光曜。

93. <span id="志第一_天象一之一-93"></span>
十一月己丑朔，日有蚀之。占曰“有小兵，在西北”。四年二月己卯，蠕蠕主阿那瑰率众犯塞。

94. <span id="志第一_天象一之一-94"></span>
四年十一月癸未朔，日有蚀之。

95. <span id="志第一_天象一之一-95"></span>
五年闰月乙酉，日晕，内赤外青；南有珥，上有一抱两背，内赤外青。

96. <span id="志第一_天象一之一-96"></span>
三月丁卯，日晕三重，外青内赤。占曰“有谋其主”。孝昌元年正月庚申，徐州刺史元法僧据城反，自称宋王。

97. <span id="志第一_天象一之一-97"></span>
十二月丙申，日晕，南北有珥，上有两抱一背。

98. <span id="志第一_天象一之一-98"></span>
孝昌元年十二月丙戌，白虹刺日不过，虹中有一背。占曰：有臣背其主”，一曰“有反城”。二年九月己卯，东豫州刺史元庆和据城南叛。

99. <span id="志第一_天象一之一-99"></span>
三年十一月戊寅辰时，日晕，东面不合，其色内赤外黄；东西有珥，内赤外黄；西北去晕一尺余，有一背，长二丈余，广三尺许，内赤外黄。

100. <span id="志第一_天象一之一-100"></span>
庄帝永安二年三月甲戌未时，日晕三重，内黄赤，外青白，晕东西两处不合，其状如抱。

101. <span id="志第一_天象一之一-101"></span>
五月辛酉，日晕，东西两处不合。辛未申时，日南有珥；去一尺余有一背，长三丈许，广五尺余，内赤外青。

102. <span id="志第一_天象一之一-102"></span>
七月丙寅，直东去日三尺许有一背，长二丈余，内赤外青。半食顷，从北头渐灭至半，须臾还如初见，内赤外青，其色分炳。

103. <span id="志第一_天象一之一-103"></span>
十月己酉朔，日从地下蚀出，十五分蚀七，亏从西南角起。占曰“西夷欲杀，后有大兵，必西行”。三年四月丁卯，雍州刺史尔朱天光讨擒万俟丑奴、萧宝夤於安定，送京师斩之。

104. <span id="志第一_天象一之一-104"></span>
三年五月戊戌辰时，日晕币，内赤外白，晕内有两珥；西有白虹贯日；东北有一背，内赤外青；南有一背，内赤外青；东有一抱，内青外赤。京师不见，青州表闻。

105. <span id="志第一_天象一之一-105"></span>
六月辛丑，日晕，白虹贯日。

106. <span id="志第一_天象一之一-106"></span>
前废帝普泰元年三月丁亥，日月并赤赭色，天地溷浊。

107. <span id="志第一_天象一之一-107"></span>
六月己亥朔，日蚀从西南角起，云阴不见，定相二州表闻。占曰“主弱，小人持政”。时尔朱世隆兄弟专擅威福。

108. <span id="志第一_天象一之一-108"></span>
后废帝中兴二年二月辛丑辰时，日晕，东西不合，其色同内赤外青；南北有珥；西北去晕一尺余有一背，长二丈许，可广三尺，内赤外青。

109. <span id="志第一_天象一之一-109"></span>
十一月，日晕再重；上有背，长三丈余，内青外赤。

110. <span id="志第一_天象一之一-110"></span>
出帝太昌元年五月，日晕再重；上有两背，一尺许。癸丑午时，日南有珥；去日一尺余有一背，长三丈许，广五尺，内赤外青。

111. <span id="志第一_天象一之一-111"></span>
十月辛酉朔，日从地下蚀出，亏从西南角起。占曰“有兵大行”。永熙二年正月甲午，齐献武王自晋阳出讨尔朱兆。丁酉，大破之於赤洪岭，兆遁走自杀。

112. <span id="志第一_天象一之一-112"></span>
永熙二年四月巳未朔，日有蚀之，在丙，亏从正南起。占曰“君阴谋”。三年五月辛卯，出帝为斛斯椿等诸佞关构，猜於齐献武王，托讨萧衍，盛暑征发河南诸州之兵，天下怪恶之。语在《斛斯椿传》。

113. <span id="志第一_天象一之一-113"></span>
三年四月癸丑，日有蚀之。占曰“有乱杀天子者”。七月丁未，出帝为斛斯椿等迫胁，遂出於长安。

114. <span id="志第一_天象一之一-114"></span>
孝静元象元年春正月辛丑朔，日有蚀之。占曰“大臣死”。八月辛卯，司徒公高敖曹战殁於河阴。六月己丑，日晕一重，有两珥；上有背，长二丈余。十一月己巳辰时，日晕，南面不合，东西有珥、背；有白虹，至珥不彻。

115. <span id="志第一_天象一之一-115"></span>
二年二月己丑巳时，日晕币，白虹贯日不彻。

116. <span id="志第一_天象一之一-116"></span>
兴和二年闰月丁丑朔，日有蚀之。占曰“有小兵”。七月癸巳，元宝炬广豫二州行台赵继宗、南青州刺史崔康寇阳翟，镇将击走之。

117. <span id="志第一_天象一之一-117"></span>
武定三年冬十一月壬申，日晕两重，东南角不合；西南、东北有珥；西北有两重背；东北、西北有白气，并有两珥；中间有一白气，东西横至珥。

118. <span id="志第一_天象一之一-118"></span>
十二月乙酉，竟天微有白云，日晕，东南角不合；西南、东北有珥；西北有一背，去日一尺。

119. <span id="志第一_天象一之一-119"></span>
五年正月己亥朔，日有蚀之，从西南角起。占曰“不有崩丧，必有臣亡，天下改服”。丙午，齐献武王薨。

120. <span id="志第一_天象一之一-120"></span>
三月辛丑，日晕币，西北交晕贯日，并有一珥一抱。

121. <span id="志第一_天象一之一-121"></span>
六年七月庚寅朔，日有蚀之。亏从西北角起。

122. <span id="志第一_天象一之一-122"></span>
国学网站独家推出
