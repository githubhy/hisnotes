---
weight: 42
title: 卷三十艺文志第十
---

# 卷三十艺文志第十

1. <span id="卷三十艺文志第十-1"></span>
昔仲尼没而微言绝，七十子丧而大义乖。故《春秋》分为五，《诗》分为四，《易》有数家之传。战国从衡，真伪分争，诸子之言纷然殽乱。至秦患之，乃燔灭文章，以愚黔首。汉兴，改秦之败，大收篇籍，广开献书之路。迄孝武世，书缺简脱，礼坏乐崩，圣上喟然而称曰：“朕甚闵焉！”于是建藏书之策，置写书之官，下及诸子传说，皆充秘府。至成帝时，以书颇散亡，使谒者陈农求遗书于天下。诏光禄大夫刘向校经传诸子诗赋，步兵校尉任宏校兵书，太史令尹咸校数术，侍医李柱国校方技。每一书已，向辄条其篇目，撮其指意，录而奏之。会向卒，哀帝复使向子侍中奉车都尉歆卒父业。歆于是总群书而奏其《七略》，故有《辑略》，有《六艺略》，有《诸子略》，有《诗赋略》，有《兵书略》，有《术数略》，有《方技略》。今删其要，以备篇辑。

2. <span id="卷三十艺文志第十-2"></span>
《易经》十二篇，施、孟、梁丘三家。

3. <span id="卷三十艺文志第十-3"></span>
《易传·周氏》二篇。字王孙也。《服氏》二篇。

4. <span id="卷三十艺文志第十-4"></span>
《杨氏》二篇。名何，字叔元，菑川人。

5. <span id="卷三十艺文志第十-5"></span>
《蔡公》二篇。卫人，事周王孙。

6. <span id="卷三十艺文志第十-6"></span>
《韩氏》二篇。名婴。

7. <span id="卷三十艺文志第十-7"></span>
《王氏》二篇。名同。

8. <span id="卷三十艺文志第十-8"></span>
《丁氏》八篇。名宽，字子襄，梁人也。

9. <span id="卷三十艺文志第十-9"></span>
《古五字》十八篇。自甲子至壬子，说《易》阴阳。

10. <span id="卷三十艺文志第十-10"></span>
《淮南道训》二篇。淮南王安聘明《易》者九人，号九师说。

11. <span id="卷三十艺文志第十-11"></span>
《古杂》八十篇，《杂灾异》三十五篇，《神输》五篇，图一。

12. <span id="卷三十艺文志第十-12"></span>
《孟氏京房》十一篇，《灾异孟氏京房》六十六篇，五鹿充宗《略说》三篇，《京氏段嘉》十二篇。

13. <span id="卷三十艺文志第十-13"></span>
《章句》施、孟、梁丘氏各二篇。

14. <span id="卷三十艺文志第十-14"></span>
凡《易》十三家，二百九十四篇。

15. <span id="卷三十艺文志第十-15"></span>
《易》曰：“宓戏氏仰观象于天，俯观法于地，观鸟兽之文，与地之宜，近取诸身，远取诸物，于是始作八卦，以通神明之德，以类万物之情。”至于殷、周之际，纣在上位，逆天暴物，文王以诸侯顺命而行道，天人之占可得而效，于是重《易》六爻，作上下篇。孔氏为之《彖》、《象》、《系辞》、《文言》、《序卦》之属十篇。故曰《易》道深矣，人更三圣，世历三古。及秦燔书，而《易》为筮卜之事，传者不绝。汉兴，田何传之。讫于宣、元，有施、孟、梁丘、京氏列于学官，而民间有费、高二家之说，刘向以中《古文易经》校施、孟、梁丘经，或脱去“无咎”、“悔亡”，唯费氏经与古文同。

16. <span id="卷三十艺文志第十-16"></span>
《尚书古文经》四十六卷。为五十七篇。

17. <span id="卷三十艺文志第十-17"></span>
《经》二十九卷。大、小夏侯二家。《欧阳经》三十二卷。

18. <span id="卷三十艺文志第十-18"></span>
《传》四十一篇。

19. <span id="卷三十艺文志第十-19"></span>
《欧阳章句》三十一卷。

20. <span id="卷三十艺文志第十-20"></span>
大、小《夏侯章句》各二十九卷。

21. <span id="卷三十艺文志第十-21"></span>
大、小《夏侯解故》二十九篇。

22. <span id="卷三十艺文志第十-22"></span>
《欧阳说义》二篇。

23. <span id="卷三十艺文志第十-23"></span>
刘向《五行传记》十一卷。

24. <span id="卷三十艺文志第十-24"></span>
许商《五行传记》一篇。

25. <span id="卷三十艺文志第十-25"></span>
《周书》七十一篇。周史记。《议奏》四十二篇。宣帝时石渠论。

26. <span id="卷三十艺文志第十-26"></span>
凡《书》九家，四百一十二篇。入刘向《稽疑》一篇。

27. <span id="卷三十艺文志第十-27"></span>
《易》曰：“河出图，洛出书，圣人则之。”故《书》之所起远矣，至孔子纂焉，上断于尧，下讫于秦，凡百篇，而为之序，言其作意。秦燔书禁学，济南伏生独壁藏之。汉兴亡失，求得二十九篇，以教齐鲁之间。讫孝宣世，有《欧阳》、《大小夏侯氏》，立于学官。《古文尚书》者，出孔子壁中。武帝末，鲁共王怀孔子宅，欲以广其宫。而得《古文尚书》及《礼记》、《论语》、《孝经》凡数十篇，皆古字也。共王往入其宅，闻鼓琴瑟钟磬之音，于是俱，乃止不坏。孔安国者，孔子后也，悉得其书，以考二十九篇，得多十六篇。安国献之。遭巫蛊事，未列于学官。刘向以中古文校欧阳、大小夏侯三家经文，《酒诰》脱简一，《召诰》脱简二。率简二十五字者，脱亦二十五字，简二十二字者，脱亦二十二字，文字异者七百有余，脱字数十。《书》者，古之号令，号令于众，其言不立具，则听受施行者弗晓。古文读应尔雅，故解古今语而可知也。

28. <span id="卷三十艺文志第十-28"></span>
《诗经》二十八卷，鲁、齐、韩三家。

29. <span id="卷三十艺文志第十-29"></span>
《鲁故》二十五卷。

30. <span id="卷三十艺文志第十-30"></span>
《鲁说》二十八卷。

31. <span id="卷三十艺文志第十-31"></span>
《齐后氏故》二十卷。

32. <span id="卷三十艺文志第十-32"></span>
《齐孙氏故》二十七卷。

33. <span id="卷三十艺文志第十-33"></span>
《齐后氏传》三十九卷。

34. <span id="卷三十艺文志第十-34"></span>
《齐孙氏传》二十八卷。

35. <span id="卷三十艺文志第十-35"></span>
《齐杂记》十八卷。

36. <span id="卷三十艺文志第十-36"></span>
《韩故》三十六卷。

37. <span id="卷三十艺文志第十-37"></span>
《韩内传》四卷。

38. <span id="卷三十艺文志第十-38"></span>
《韩外传》六卷。

39. <span id="卷三十艺文志第十-39"></span>
《韩说》四十一卷。

40. <span id="卷三十艺文志第十-40"></span>
《毛诗》二十九卷。

41. <span id="卷三十艺文志第十-41"></span>
《毛诗故训传》三十卷。

42. <span id="卷三十艺文志第十-42"></span>
凡《诗》六家，四百一十六卷。

43. <span id="卷三十艺文志第十-43"></span>
《书》曰：“诗言志，歌咏言。”故哀乐之心感，而歌咏之声发。诵其言谓之诗，咏其声谓之歌。故古有采诗之官，王者所以观风俗，知得失，自考正也。孔子纯取周诗，上采殷，下取鲁，凡三百五篇，遭秦而全者，以其讽诵，不独在竹帛故也。汉兴，鲁申公为《诗》训故，而齐辕固、燕韩生皆为之传。或取《春秋》，采杂说，咸非其本义。与不得已，鲁最为近之。三家皆列于学官。又有毛公之学，自谓子夏所传，而河间献王好之，未得立。

44. <span id="卷三十艺文志第十-44"></span>
《礼古经》五十六卷，《经》十七篇。后氏、戴氏。

45. <span id="卷三十艺文志第十-45"></span>
《记》百三十一篇。七十子后学者所记也。

46. <span id="卷三十艺文志第十-46"></span>
《明堂阴阳》三十三篇。古明堂之遗事。

47. <span id="卷三十艺文志第十-47"></span>
《王史氏》二十一篇。七十子后学者。

48. <span id="卷三十艺文志第十-48"></span>
《曲台后仓》九篇。

49. <span id="卷三十艺文志第十-49"></span>
《中庸说》二篇。

50. <span id="卷三十艺文志第十-50"></span>
《明堂阴阳说》五篇。

51. <span id="卷三十艺文志第十-51"></span>
《周官经》六篇。王莽时刘歆置博士。

52. <span id="卷三十艺文志第十-52"></span>
《周官传》四篇。

53. <span id="卷三十艺文志第十-53"></span>
《军礼司马法》百五十五篇。

54. <span id="卷三十艺文志第十-54"></span>
《古封禅群祀》二十二篇。

55. <span id="卷三十艺文志第十-55"></span>
《封弹议对》十九篇。武帝时也。

56. <span id="卷三十艺文志第十-56"></span>
《汉封禅群祀》三十六篇。

57. <span id="卷三十艺文志第十-57"></span>
《议奏》三十八篇。石渠。

58. <span id="卷三十艺文志第十-58"></span>
凡《礼》十三家，五百五十五篇。入《司马法》一家，百五十五篇。

59. <span id="卷三十艺文志第十-59"></span>
《易》曰：“有夫妇父子君臣上下，礼义有所错。”而帝王质文世有损益，至周曲为之防，事为之制，故曰：“礼经三百，威仪三千。”及周之衰，诸侯将逾法度，恶其害己，皆灭去其籍，自孔子时而不具，至秦大坏。汉兴，鲁高堂生传《士礼》十七篇。讫孝宣世，后仓最明。戴德、戴圣、庆普皆其弟子，三家立于学官。《礼古经》者，出于鲁淹中及孔氏，与十七篇文相似，多三十九篇。及《明堂阴阳》、《王史氏记》所见，多天子、诸侯、卿、大夫之制，虽不能备，犹愈仓等推《士礼》而致于天子之说。

60. <span id="卷三十艺文志第十-60"></span>
《乐记》二十三篇。

61. <span id="卷三十艺文志第十-61"></span>
《王禹记》二十四篇。

62. <span id="卷三十艺文志第十-62"></span>
《雅歌诗》四篇。

63. <span id="卷三十艺文志第十-63"></span>
《雅琴赵氏》七篇。名定，勃海人，宣帝时丞相魏相所奏。

64. <span id="卷三十艺文志第十-64"></span>
《雅琴师氏》八篇。名中，东海人，传言师旷后。

65. <span id="卷三十艺文志第十-65"></span>
《雅琴龙氏》九十九篇。名德，梁人。

66. <span id="卷三十艺文志第十-66"></span>
凡《乐》六家，百六十五篇。出淮南刘向等《琴颂》七篇。

67. <span id="卷三十艺文志第十-67"></span>
《易》曰：“先王作乐崇德，殷荐之上帝，以享祖考。”故自黄帝下至三代，乐各有名。孔子曰：“安上治民，莫善于礼；移风易俗，莫善于乐。”二者相与并行。周衰俱坏，乐尤微眇，以音律为节，又为郑、卫所乱，故无遗法。汉兴，制氏以雅乐声津，世在乐宫，颇能纪其铿锵鼓舞，而不能言其义。六国之君，魏文侯最为好古，孝文时得其乐入窦公，献其书，乃《周官·大宗伯》之《大司乐》章也。武帝时，河间献王好儒，与毛生等共采《周官》及诸子言乐事者，以作《乐记》，献八佾之舞，与制氏不相远。其内史丞王定传之，以授常山王禹。禹，成帝时为谒者，数言其义，献二十四卷记。刘向校书，得《乐记》二十三篇。与禹不同，其道浸以益微。

68. <span id="卷三十艺文志第十-68"></span>
《春秋古经》十二篇，《经》十一卷。公羊、穀梁二家。

69. <span id="卷三十艺文志第十-69"></span>
《左氏传》三十卷。左丘明，鲁太史。

70. <span id="卷三十艺文志第十-70"></span>
《公羊传》十一卷。公羊子，齐人。

71. <span id="卷三十艺文志第十-71"></span>
《穀梁传》十一卷。穀梁子，鲁人。

72. <span id="卷三十艺文志第十-72"></span>
《邹氏传》十一卷。

73. <span id="卷三十艺文志第十-73"></span>
《夹氏传》十一卷。有录无书。

74. <span id="卷三十艺文志第十-74"></span>
《左氏微》二篇。

75. <span id="卷三十艺文志第十-75"></span>
《鐸氏微》三篇。楚太傅鐸椒也。

76. <span id="卷三十艺文志第十-76"></span>
《张氏微》十篇。

77. <span id="卷三十艺文志第十-77"></span>
《虞氏微传》二篇。赵相虞卿。《公羊外传》五十篇。

78. <span id="卷三十艺文志第十-78"></span>
《穀梁外传》二十篇。

79. <span id="卷三十艺文志第十-79"></span>
《公羊章句》三十八篇。

80. <span id="卷三十艺文志第十-80"></span>
《穀梁章句》三十三篇。

81. <span id="卷三十艺文志第十-81"></span>
《公羊杂记》八十三篇。

82. <span id="卷三十艺文志第十-82"></span>
《公羊颜氏记》十一篇。

83. <span id="卷三十艺文志第十-83"></span>
《公羊董仲舒治狱》十六篇。

84. <span id="卷三十艺文志第十-84"></span>
《议奏》三十九篇。石渠论。

85. <span id="卷三十艺文志第十-85"></span>
《国语》二十一篇。左丘明著。

86. <span id="卷三十艺文志第十-86"></span>
《新国语》五十四篇。刘向分《国语》。

87. <span id="卷三十艺文志第十-87"></span>
《世本》十五篇。古史官记黄帝以来讫春秋时诸侯大夫。

88. <span id="卷三十艺文志第十-88"></span>
《战国策》三十三篇。记春秋后。

89. <span id="卷三十艺文志第十-89"></span>
《奏事》二十篇。秦时大臣奏事，及刻石名山文也。

90. <span id="卷三十艺文志第十-90"></span>
《楚汉春秋》九篇。陆贾所记。

91. <span id="卷三十艺文志第十-91"></span>
《太史公》百三十篇。十篇有录无书。

92. <span id="卷三十艺文志第十-92"></span>
冯商所续《太史公》七篇。

93. <span id="卷三十艺文志第十-93"></span>
《太古以来年纪》二篇。

94. <span id="卷三十艺文志第十-94"></span>
《汉著记》百九十卷。

95. <span id="卷三十艺文志第十-95"></span>
《汉大年纪》五篇。

96. <span id="卷三十艺文志第十-96"></span>
凡《春秋》二十三家，九百四十八篇。省《太史公》四篇。

97. <span id="卷三十艺文志第十-97"></span>
古之王者世有史官。君举必书，所以慎言行，昭法式也。左史记言，右史记事，事为《春秋》，言为《尚书》，帝王靡不同之。周室既微，载籍残缺，仲尼思存前圣之业，乃称曰：“夏礼吾能言之，杞不足征也；殷礼吾能言之，宋不足征也。文献不足故也，足则吾能征之矣。”以鲁周公之国，礼文备物，史官有法，故与左丘明观其史记，据行事，仍人道，因兴以立功，就败以成罚，假日月以定历数，借朝聘以正礼乐。有所褒讳贬损，不可书见，口授弟子，弟子退而异言。丘明恐弟子各安其意，以失其真，故论本事而作传，明夫子不以空言说经也。《春秋》所贬损大人当世君臣，有威权势力，其事实皆形于传，是以隐其书而不宣，所以免时难也。及未世口说流行，故有《公羊》、《穀梁》、《邹》、《夹》之《传》。四家之中，《公羊》、《穀梁》立于学官，邹氏无师，夹氏未有书。

98. <span id="卷三十艺文志第十-98"></span>
《论语》古二十一篇。出孔子壁中，两《子张》。《齐》二十二篇。多《问王》、《知道》。《鲁》二十篇，《传》十九篇。

99. <span id="卷三十艺文志第十-99"></span>
《齐说》二十九篇。《鲁夏侯说》二十一篇。《鲁安昌侯说》二十一篇。《鲁王骏说》二十篇。

100. <span id="卷三十艺文志第十-100"></span>
《燕传说》三卷。

101. <span id="卷三十艺文志第十-101"></span>
《议奏》十八篇。石渠论。

102. <span id="卷三十艺文志第十-102"></span>
《孔子家语》二十七卷。

103. <span id="卷三十艺文志第十-103"></span>
《孔子三朝》七篇。

104. <span id="卷三十艺文志第十-104"></span>
《孔子徒人图法》二卷。

105. <span id="卷三十艺文志第十-105"></span>
凡《论语》十二家，二百二十九篇。

106. <span id="卷三十艺文志第十-106"></span>
《论语》者，孔子应答弟子时人及弟子相与言而接闻于夫子之语也。当时弟子各有所记。夫子既卒，门人相与辑而论纂，故谓之《论语》。汉兴，有齐、鲁之说。传《齐论》者，昌邑中尉王吉、少府宋畸、御史大夫贡禹、尚书令五鹿充宗、胶东庸生，唯王阳名家。传《鲁论语》者，常山都尉龚奋、长信少府夏侯胜、丞相韦贤、鲁扶卿、前将军萧望之、安昌侯张禹，皆名家。张氏最后而行于世。

107. <span id="卷三十艺文志第十-107"></span>
《孝经古孔氏》一篇。二十二章。

108. <span id="卷三十艺文志第十-108"></span>
《孝经》一篇。十八章。长孙氏、江氏、后氏、翼氏四家。

109. <span id="卷三十艺文志第十-109"></span>
《长孔氏说》二篇。

110. <span id="卷三十艺文志第十-110"></span>
《江氏说》一篇。

111. <span id="卷三十艺文志第十-111"></span>
《翼氏说》一篇。

112. <span id="卷三十艺文志第十-112"></span>
《后氏说》一篇。

113. <span id="卷三十艺文志第十-113"></span>
《杂传》四篇。

114. <span id="卷三十艺文志第十-114"></span>
《安昌侯说》一篇。

115. <span id="卷三十艺文志第十-115"></span>
《五经杂议》十八篇。石渠论。

116. <span id="卷三十艺文志第十-116"></span>
《尔雅》三卷二十篇。

117. <span id="卷三十艺文志第十-117"></span>
《小尔雅》一篇，《古今字》一卷。

118. <span id="卷三十艺文志第十-118"></span>
《弟子职》一篇。

119. <span id="卷三十艺文志第十-119"></span>
《说》三篇。

120. <span id="卷三十艺文志第十-120"></span>
凡《孝经》十一家，五十九篇。

121. <span id="卷三十艺文志第十-121"></span>
《孝经》者，孔子为曾子陈孝道也。夫孝，天之经，地之义，民之行也。举大者言，故曰《孝经》。汉兴，长孙氏、博士江翁、少府后仓、谏大夫翼奉、安昌侯张禹传之，各自名家。经文皆同，唯孔氏壁中古文为异。“父母生之，续莫大焉”，“故亲生之膝下”，诸家说不安处，古文字读皆异。

122. <span id="卷三十艺文志第十-122"></span>
《史籀》十五篇。周宣王太史作大篆十五篇，建武时亡六篇矣。

123. <span id="卷三十艺文志第十-123"></span>
《八体六技》。

124. <span id="卷三十艺文志第十-124"></span>
《苍颉》一篇。

125. <span id="卷三十艺文志第十-125"></span>
上七章，秦丞相李斯作；《爰历》六章，车府令赵高作；《博学》七章，太史令胡母敬作。

126. <span id="卷三十艺文志第十-126"></span>
《凡将》一篇。司马相如作。

127. <span id="卷三十艺文志第十-127"></span>
《急就》一篇。元帝时黄门令史游作。

128. <span id="卷三十艺文志第十-128"></span>
《元尚》一篇。成帝时将作大匠李长作。

129. <span id="卷三十艺文志第十-129"></span>
《训纂》一篇。扬雄作。

130. <span id="卷三十艺文志第十-130"></span>
《别字》十三篇。

131. <span id="卷三十艺文志第十-131"></span>
《苍颉传》一篇。

132. <span id="卷三十艺文志第十-132"></span>
扬雄《苍颉训纂》一篇。

133. <span id="卷三十艺文志第十-133"></span>
杜林《苍颉训纂》一篇。

134. <span id="卷三十艺文志第十-134"></span>
杜林《苍颉故》一篇。

135. <span id="卷三十艺文志第十-135"></span>
凡小学十家，四十五篇。入扬雄、杜林二家二篇。

136. <span id="卷三十艺文志第十-136"></span>
《易》曰：“上古结绳以治，后世圣人易之以书契，百官以治，万民以察，盖取诸《夬》。”“决，扬于王庭”，言其宣扬于王者朝廷，其用最大也。古者八岁入小学，故《周官》保氏掌养国子，教之六书，谓象形、象事、象意、象声、转注、假借，造字之本也。汉兴，萧何草律，亦著其法，曰：“太史试学童，能讽书九千字以上，乃得为史。又以六体试之，课最者以为尚书、御史、史书令史。吏民上书，字或不正，辄举劾。”六体者，古文、奇字、篆书、隶书、缪篆、虫书，皆所以通知古今文字，摹印章，书幡信也。古制，书必同文，不知则阙，问诸故老，至于衰世，是非无正，人用其私。故孔子曰：“吾犹及史之阙文也，今亡矣夫！”盖伤其浸不正。《史籀篇》者，周时史官教学童书也，与孔氏壁中古文异体。《苍颉》七章者，秦丞相李斯所作也；《爰历》六章者，车府令赵高所作也；《博学》七章者，太史令胡母敬所作也；文字多取《史籀篇》，而篆体复颇异，所谓秦篆者也。是时始造隶书矣，起于官狱多事，苟趋省易，施之于徒隶也。汉兴，闾里书师合《苍颉》、《爰历》、《博学》三篇，断六十字以为一章，凡五十五章，并为《苍颉篇》。武帝时司马相如作《凡将篇》，无复字。元帝时黄门令史游作《急就篇》，成帝时将作大匠李长作《元尚篇》，皆《苍颉》中正字也。《凡将》则颇有出矣。至元始中，征天下通小学者以百数，各令记字于庭中。扬雄取其有用者以作《训纂篇》，顺续《苍颉》，又易《苍颉》中重复之字，凡八十九章。臣复续扬雄作十三章，凡一百二章，无复字，六艺群书所载略备矣。《苍颉》多古字，俗师失其读，宣帝时征齐人能正读者，张敝从受之，传至外孙之子杜林，为作训故，并列焉。

137. <span id="卷三十艺文志第十-137"></span>
凡六艺一百三家，三千一百二十三篇。入三家，一百五十九篇；出重十一篇。

138. <span id="卷三十艺文志第十-138"></span>
六艺之文：《乐》以和神，仁之表也；《诗》以正言，义之用也；《礼》以明体，明者著见，故无训也；《书》以广听，知之术也；《春秋》以断事，信之符也。五者，盖五常之道，相须而备，而《易》为之原。故曰“《易》不可见，则乾坤或几乎息矣”，言与天地为终始也。至于五学，世有变改，犹五行之更用事焉。古之学者耕且养，三年而通一艺，存其大体，玩经文而已，是故用日少而畜德多，三十而五经立也。后世经传既已乖离，博学者又不思多闻阙疑之义，而务碎义逃难，便辞巧说，破坏形体；说五字之文，至于二三万言。后进弥以驰逐，故幼童而守一艺，白首而后能言；安其所习，毁所不见，终以自蔽。此学者之大患也。序六艺为九种。

139. <span id="卷三十艺文志第十-139"></span>
《晏子》八篇。名婴，谥平仲，相齐景公，孔子称善与人交，有《列传》。《子思》二十三篇。名+亻及，孔子孙，为鲁缪公师。

140. <span id="卷三十艺文志第十-140"></span>
《曾子》十八篇。名参，孔子弟子。

141. <span id="卷三十艺文志第十-141"></span>
《漆雕子》十三篇。孔子弟子漆雕启后。

142. <span id="卷三十艺文志第十-142"></span>
《宓子》十六篇。名不齐，字子贱，孔子弟子。

143. <span id="卷三十艺文志第十-143"></span>
《景子》三篇。说宓子语，似其弟子。

144. <span id="卷三十艺文志第十-144"></span>
《世子》二十一篇。名硕，陈人也，七十子之弟子。

145. <span id="卷三十艺文志第十-145"></span>
《魏文侯》六篇。

146. <span id="卷三十艺文志第十-146"></span>
《李克》七篇。子夏弟子，为魏文侯相。

147. <span id="卷三十艺文志第十-147"></span>
《公孔尼子》二十八篇。七十子之弟子。

148. <span id="卷三十艺文志第十-148"></span>
《孟子》十一篇。

149. <span id="卷三十艺文志第十-149"></span>
名轲，邹人，子思弟子，有《列传》。

150. <span id="卷三十艺文志第十-150"></span>
《孙卿子》三十三篇。名况，赵人，为齐稷下祭酒，有《列传》。

151. <span id="卷三十艺文志第十-151"></span>
《羋子》十八篇。名婴，齐人，七十子之后。

152. <span id="卷三十艺文志第十-152"></span>
《内业》十五篇。不知作书者。

153. <span id="卷三十艺文志第十-153"></span>
《周史六韬》六篇。惠、襄之间，或曰显王时，或曰孔子问焉。

154. <span id="卷三十艺文志第十-154"></span>
《周政》六篇。周时法度政教。

155. <span id="卷三十艺文志第十-155"></span>
《周法》九篇。法天地，立百官。

156. <span id="卷三十艺文志第十-156"></span>
《河间周制》十八篇。似河间献王所述也。

157. <span id="卷三十艺文志第十-157"></span>
《谰言》十篇。不知作者，陈人君法度。

158. <span id="卷三十艺文志第十-158"></span>
《功议》四篇。不知作者，论功德事。

159. <span id="卷三十艺文志第十-159"></span>
《甯越》一篇。中牟人，为周威王师。

160. <span id="卷三十艺文志第十-160"></span>
《王孙子》一篇。一曰《巧心》。

161. <span id="卷三十艺文志第十-161"></span>
《公孙固》一篇。十八章，齐闵王失国，问之，固因为陈古今成败也。

162. <span id="卷三十艺文志第十-162"></span>
《李氏春秋》二篇。

163. <span id="卷三十艺文志第十-163"></span>
《羊子》四篇。百章。故秦博士。

164. <span id="卷三十艺文志第十-164"></span>
《董子》一篇。名无心，难墨子。

165. <span id="卷三十艺文志第十-165"></span>
《俟子》一篇。

166. <span id="卷三十艺文志第十-166"></span>
《徐子》四十二篇。宋外黄人。

167. <span id="卷三十艺文志第十-167"></span>
《鲁仲连子》十四篇。有《列传》。

168. <span id="卷三十艺文志第十-168"></span>
《平原君》七篇。硃建也。

169. <span id="卷三十艺文志第十-169"></span>
《虞氏春秋》十五篇。虞卿也。

170. <span id="卷三十艺文志第十-170"></span>
《高祖传》文十三篇。高祖与大臣述古语及诏策也。

171. <span id="卷三十艺文志第十-171"></span>
《陆贾》二十三篇。

172. <span id="卷三十艺文志第十-172"></span>
《刘敬》三篇。

173. <span id="卷三十艺文志第十-173"></span>
《孝文传》十一篇。文帝所称及诏策。

174. <span id="卷三十艺文志第十-174"></span>
《贾山》八篇。

175. <span id="卷三十艺文志第十-175"></span>
《太常蓼侯孔藏》十篇。父聚，高祖时以功臣封，臧嗣爵。

176. <span id="卷三十艺文志第十-176"></span>
《贾谊》五十八篇。

177. <span id="卷三十艺文志第十-177"></span>
河间献王《对上下三雍宫》三篇。

178. <span id="卷三十艺文志第十-178"></span>
《董仲舒》百二十三篇。

179. <span id="卷三十艺文志第十-179"></span>
《儿宽》九篇。

180. <span id="卷三十艺文志第十-180"></span>
《公孙弘》十篇。

181. <span id="卷三十艺文志第十-181"></span>
《终军》八篇。

182. <span id="卷三十艺文志第十-182"></span>
《吾丘寿王》六篇。

183. <span id="卷三十艺文志第十-183"></span>
《虞丘说》一篇。难孙卿也。

184. <span id="卷三十艺文志第十-184"></span>
《庄助》四篇。

185. <span id="卷三十艺文志第十-185"></span>
《臣彭》四篇。

186. <span id="卷三十艺文志第十-186"></span>
《钩盾冗从李步昌》八篇。宣帝时数言事。

187. <span id="卷三十艺文志第十-187"></span>
《儒家言》十八篇。不知作者。

188. <span id="卷三十艺文志第十-188"></span>
桓宽《盐铁论》六十篇。

189. <span id="卷三十艺文志第十-189"></span>
刘向所序六十七篇。

190. <span id="卷三十艺文志第十-190"></span>
《新序》、《说苑》、《世说》、《列女传颂图》也。

191. <span id="卷三十艺文志第十-191"></span>
杨雄所序三十八篇。《太玄》十九，《法言》十三，《乐》四，《箴》二。

192. <span id="卷三十艺文志第十-192"></span>
右儒五十三家，八百三十六篇。入杨雄一家三十八篇。

193. <span id="卷三十艺文志第十-193"></span>
儒家者流，盖出于司徒之官，助人君顺阳阳明教化者也。游文于六经之中，留意于仁义之际，祖述尧、舜，宪章文、武，宗师仲尼，以重其言，于道最为高。孔子曰：“如有所誉，其有所试。”唐、虞之隆，殷、周之盛，仲尼之业，已试之效者也。然惑者既失精微，而辟者又随时抑扬，违离道本，苟以哗众取宠。后进循之，是以《五经》乖析，儒学浸衰，此辟儒之患。

194. <span id="卷三十艺文志第十-194"></span>
《伊尹》五十一篇。汤相。

195. <span id="卷三十艺文志第十-195"></span>
《太公》二百三七十篇。吕望为周师尚父，本有道者。或有近世又以为太公术者所增加也。《谋》八十一篇，《言》七十一篇，《兵》八十五篇。

196. <span id="卷三十艺文志第十-196"></span>
《辛甲》二十九篇。纣臣，七十五谏而去，周封之。

197. <span id="卷三十艺文志第十-197"></span>
《鬻子》二十二篇。名熊，为周师，自文王以下问焉，周封为楚祖。

198. <span id="卷三十艺文志第十-198"></span>
《管子》八十六篇。名夷吾，相齐恒公，九合诸侯，不以兵车也。有《列传》。

199. <span id="卷三十艺文志第十-199"></span>
《老子邻氏经传》四篇。姓李，名耳，邻氏传其学。

200. <span id="卷三十艺文志第十-200"></span>
《老子傅氏经说》三十七篇。述老子学。

201. <span id="卷三十艺文志第十-201"></span>
《老子徐氏经说》六篇。字少季，临淮人，传《老子》。

202. <span id="卷三十艺文志第十-202"></span>
刘向《说老子》四篇。

203. <span id="卷三十艺文志第十-203"></span>
《文字》九篇。老子弟子，与孔子并时，而称周平王问，似依托者也。

204. <span id="卷三十艺文志第十-204"></span>
《蜎子》十三篇。名渊，楚人，老子弟子。

205. <span id="卷三十艺文志第十-205"></span>
《关尹子》九篇。名喜，为关吏，老子过关，喜去吏而从之。

206. <span id="卷三十艺文志第十-206"></span>
《庄子》五十二篇。名周，宋人。

207. <span id="卷三十艺文志第十-207"></span>
《列子》八篇。名圄寇，先庄子，庄子称之。

208. <span id="卷三十艺文志第十-208"></span>
《老成子》十八篇。

209. <span id="卷三十艺文志第十-209"></span>
《长卢子》九篇。楚人。

210. <span id="卷三十艺文志第十-210"></span>
《王狄子》一篇。

211. <span id="卷三十艺文志第十-211"></span>
《公子牟》四篇。魏之公子也。先庄子，庄子称之。

212. <span id="卷三十艺文志第十-212"></span>
《田子》二十五篇。名骈，齐人，游稷下，号天口骈。

213. <span id="卷三十艺文志第十-213"></span>
《老莱子》十六篇。楚人，与也子同时。

214. <span id="卷三十艺文志第十-214"></span>
《黔娄子》四篇。齐隐士，守道不诎，威王下之。

215. <span id="卷三十艺文志第十-215"></span>
《宫孙子》二篇。

216. <span id="卷三十艺文志第十-216"></span>
《鹖冠子》一篇。楚人，居深山，以鹖为冠。

217. <span id="卷三十艺文志第十-217"></span>
《周训》十四篇。

218. <span id="卷三十艺文志第十-218"></span>
《黄帝四经》四篇。

219. <span id="卷三十艺文志第十-219"></span>
《黄帝铭》六篇。

220. <span id="卷三十艺文志第十-220"></span>
《黄帝君臣》十篇。起六国也，与《老子》相似也。

221. <span id="卷三十艺文志第十-221"></span>
《杂黄帝》五十八篇。六国时贤者所作。《力牧》二十二篇。六国时所作，托之力牧。力牧，黄帝相。

222. <span id="卷三十艺文志第十-222"></span>
《孙子》十六篇。六国时。《捷子》二篇。齐人，武帝时说。

223. <span id="卷三十艺文志第十-223"></span>
《曹羽》二篇。楚人，武帝时说于齐王。

224. <span id="卷三十艺文志第十-224"></span>
《郎中婴齐》十二篇。武帝时。

225. <span id="卷三十艺文志第十-225"></span>
《臣君子》二篇。蜀人。

226. <span id="卷三十艺文志第十-226"></span>
《郑长者》一篇。六国时。先韩子，韩子称之。

227. <span id="卷三十艺文志第十-227"></span>
《楚子》三篇。

228. <span id="卷三十艺文志第十-228"></span>
《道家言》二篇。近世，不知作者。

229. <span id="卷三十艺文志第十-229"></span>
右道三十七家，九百九十三篇。

230. <span id="卷三十艺文志第十-230"></span>
道家者流，盖出于史官，历记成败存亡祸福古今之道，然后知秉要执本，清虚以自守，卑弱以自持，此君人南面之术也。合于尧之克攘，《易》之嗛々，一谦而四益，此其所长也。及放者为之，则欲绝去礼学，兼弃仁义，曰独任清虚可以为治。

231. <span id="卷三十艺文志第十-231"></span>
《宋司星子韦》三篇。景公之史。

232. <span id="卷三十艺文志第十-232"></span>
《公檮生终始》十四篇。传邹奭《始终》书。

233. <span id="卷三十艺文志第十-233"></span>
《公孙发》二十二篇。六国时。

234. <span id="卷三十艺文志第十-234"></span>
《邹子》四十九篇。名衍，齐人，为燕昭王师，居稷下，号谈天衍。

235. <span id="卷三十艺文志第十-235"></span>
《邹子终始》五十六篇。

236. <span id="卷三十艺文志第十-236"></span>
《乘丘子》五篇。六国时。

237. <span id="卷三十艺文志第十-237"></span>
《杜文公》五篇。六国时。

238. <span id="卷三十艺文志第十-238"></span>
《黄帝泰素》二十篇。六国时韩诸公子所作。

239. <span id="卷三十艺文志第十-239"></span>
《南公》三十一篇。六国时。

240. <span id="卷三十艺文志第十-240"></span>
《容成子》十四篇。

241. <span id="卷三十艺文志第十-241"></span>
《张苍》十六篇。丞相北平侯。

242. <span id="卷三十艺文志第十-242"></span>
《邹奭子》十二篇。齐人，号曰雕龙奭。

243. <span id="卷三十艺文志第十-243"></span>
《闾丘子》十三篇。名快，魏人，在南公前。

244. <span id="卷三十艺文志第十-244"></span>
《冯促》十三篇。郑人。

245. <span id="卷三十艺文志第十-245"></span>
《将巨子》五篇。六国时。先南公，南公称之。

246. <span id="卷三十艺文志第十-246"></span>
《五曹官制》五篇。汉制，似贾谊所条。

247. <span id="卷三十艺文志第十-247"></span>
《周伯》十一篇。齐人，六国时。

248. <span id="卷三十艺文志第十-248"></span>
《卫侯官》十二篇。近世，不知作者。

249. <span id="卷三十艺文志第十-249"></span>
于长《天下忠臣》九篇。平阴人，近世。

250. <span id="卷三十艺文志第十-250"></span>
《公孙浑邪》十五篇。平曲侯。

251. <span id="卷三十艺文志第十-251"></span>
《杂阴阳》三十八篇。不知作者。

252. <span id="卷三十艺文志第十-252"></span>
右阴阳二十一家，三百六十九篇。

253. <span id="卷三十艺文志第十-253"></span>
阴阳家者流，盖出于羲和之官，敬顺昊天，历象日月星辰，敬授民时，此其所长也。及拘者为之，则牵于禁忌，泥于小数，舍人事而任鬼神。

254. <span id="卷三十艺文志第十-254"></span>
《李子》三十二篇。名悝，相魏文侯，富国强兵。

255. <span id="卷三十艺文志第十-255"></span>
《商君》二十九篇。名鞅，姬姓，卫后也，相秦孝公，有《列传》。

256. <span id="卷三十艺文志第十-256"></span>
《申子》六篇。名不害，京人，相韩昭侯，终其身诸侯不敢侵韩。

257. <span id="卷三十艺文志第十-257"></span>
《处子》九篇。《慎子》四十二篇。名到，先申、韩，申、韩称之。

258. <span id="卷三十艺文志第十-258"></span>
《韩子》五十五篇。名非，韩诸公子，使秦，李斯害而杀之。

259. <span id="卷三十艺文志第十-259"></span>
《游棣子》一篇。

260. <span id="卷三十艺文志第十-260"></span>
《晁错》三十一篇。

261. <span id="卷三十艺文志第十-261"></span>
《燕十事》十篇。不知作者。

262. <span id="卷三十艺文志第十-262"></span>
《法家言》二篇。不知作者。

263. <span id="卷三十艺文志第十-263"></span>
右法十家，二百一十七篇。

264. <span id="卷三十艺文志第十-264"></span>
法家者流，盖出于理官。信赏必罚，以辅礼制。《易》曰“先王以明罚饬法”，此其所长也。及刻者为之，则无教化，去仁爱，专任刑法而欲以致治，至于残害至亲，伤恩薄厚。

265. <span id="卷三十艺文志第十-265"></span>
《邓析》二篇。郑人，与子产并时。

266. <span id="卷三十艺文志第十-266"></span>
《尹文子》一篇。说齐宣王。先公孙龙。

267. <span id="卷三十艺文志第十-267"></span>
《公孙龙子》十四篇。赵人。

268. <span id="卷三十艺文志第十-268"></span>
《成公生》五篇。与黄公等同时。

269. <span id="卷三十艺文志第十-269"></span>
《惠子》一篇。名施，与庄子并时。

270. <span id="卷三十艺文志第十-270"></span>
《黄公》四篇。名疵，为秦博士，作歌诗，在秦时歌诗中。

271. <span id="卷三十艺文志第十-271"></span>
《毛公》九篇。赵人，与公孙龙等并游平原君赵胜家。

272. <span id="卷三十艺文志第十-272"></span>
右名七家，三十六篇。

273. <span id="卷三十艺文志第十-273"></span>
名家者流，盖出于礼官。古者名位不同，礼亦异数。孔子曰：“必也正名乎！名不正则言不顺，言不顺则事不成。”此其所长也。及譥者为之，则苟钩鈲鋠析乱而已。

274. <span id="卷三十艺文志第十-274"></span>
《尹佚》二篇。周臣，在成、康时也。

275. <span id="卷三十艺文志第十-275"></span>
《田俅子》三篇。先韩子。

276. <span id="卷三十艺文志第十-276"></span>
《我子》一篇。

277. <span id="卷三十艺文志第十-277"></span>
《随巢子》六篇。墨翟弟子。

278. <span id="卷三十艺文志第十-278"></span>
《胡非子》三篇。墨翟弟子。

279. <span id="卷三十艺文志第十-279"></span>
《墨子》七十一篇。名翟，为宋大夫，在孔子后。

280. <span id="卷三十艺文志第十-280"></span>
右墨六家，八十六篇。

281. <span id="卷三十艺文志第十-281"></span>
墨家者流，盖出于清庙之守。茅屋采椽，是以贵俭；养三老五更，是以兼爱；选士大射，是以上贤；宗祀严父，是以右鬼；顺四时而行，是以非命；以孝视天下，是以上同；此其所长也。及蔽者为之，见俭之利，因以非礼，推兼爱之意，而不知别亲疏。

282. <span id="卷三十艺文志第十-282"></span>
《苏子》三十一篇。名秦，有《列传》。

283. <span id="卷三十艺文志第十-283"></span>
《张子》十篇。名仪，有《列传》。

284. <span id="卷三十艺文志第十-284"></span>
《庞煖》二篇。为燕将。

285. <span id="卷三十艺文志第十-285"></span>
《阙子》一篇。

286. <span id="卷三十艺文志第十-286"></span>
《国筮子》十七篇。

287. <span id="卷三十艺文志第十-287"></span>
《秦零陵令信》一篇。难秦相李斯。

288. <span id="卷三十艺文志第十-288"></span>
《蒯子》五篇。名通。

289. <span id="卷三十艺文志第十-289"></span>
《邹阳》七篇。

290. <span id="卷三十艺文志第十-290"></span>
《主父偃》二十八篇。

291. <span id="卷三十艺文志第十-291"></span>
《徐氏》一篇。

292. <span id="卷三十艺文志第十-292"></span>
《庄安》一篇。

293. <span id="卷三十艺文志第十-293"></span>
《待诏金马聊苍》三篇。赵人，武帝时。

294. <span id="卷三十艺文志第十-294"></span>
右从横十二家，百七篇。

295. <span id="卷三十艺文志第十-295"></span>
从横家者流，盖出于行人之官。孔子曰：“诵《诗》三百，使于四方，不能颛对，虽多亦奚以为？”又曰：“使乎，使乎！”言其当权事制宜，受命而不受辞。此其所长也。及邪人为之，则上诈谖而弃其信。

296. <span id="卷三十艺文志第十-296"></span>
孔甲《盘盂》二十六篇。黄帝之史，或曰夏帝孔甲，似皆非。《大禹》三十七篇。传言禹所作，其文似后世语。

297. <span id="卷三十艺文志第十-297"></span>
《五子胥》八篇。名员，春秋时为吴将，忠直遇谗死。

298. <span id="卷三十艺文志第十-298"></span>
《子晚子》三十五篇。齐人，好议兵，与《司马法》相似。

299. <span id="卷三十艺文志第十-299"></span>
《由余》三篇。戎人，秦穆公聘以为大夫。

300. <span id="卷三十艺文志第十-300"></span>
《尉缭》二十九篇。六国时。

301. <span id="卷三十艺文志第十-301"></span>
《尸子》二十篇。名佼，鲁人，秦相商君师之。鞅死，佼逃入蜀。

302. <span id="卷三十艺文志第十-302"></span>
《吕氏春秋》二十六篇。秦相吕不韦辑智略士作。

303. <span id="卷三十艺文志第十-303"></span>
《淮南内》二十一篇。王安。

304. <span id="卷三十艺文志第十-304"></span>
《淮南外》三十三篇。

305. <span id="卷三十艺文志第十-305"></span>
《东方朔》二十篇。

306. <span id="卷三十艺文志第十-306"></span>
《伯象先生》一篇。

307. <span id="卷三十艺文志第十-307"></span>
《荆轲论》五篇。轲为燕刺秦王，不成而死，司马相如等论之。

308. <span id="卷三十艺文志第十-308"></span>
《吴子》一篇。

309. <span id="卷三十艺文志第十-309"></span>
《公孙尼》一篇。

310. <span id="卷三十艺文志第十-310"></span>
《博士臣贤对》一篇。汉世，难韩子、商君。

311. <span id="卷三十艺文志第十-311"></span>
《臣说》三篇。武帝时作赋。

312. <span id="卷三十艺文志第十-312"></span>
《解子簿书》三十五篇。

313. <span id="卷三十艺文志第十-313"></span>
《推杂书》八十七篇。

314. <span id="卷三十艺文志第十-314"></span>
《杂家言》一篇。王伯，不知作者。

315. <span id="卷三十艺文志第十-315"></span>
右杂二十家，四百三篇。入兵法。

316. <span id="卷三十艺文志第十-316"></span>
杂家者流，盖出于议官。兼儒、墨，合名、法，知国体之有此，见王治之无不贯，此其所长也。及荡者为之，则漫羡而无所归心。

317. <span id="卷三十艺文志第十-317"></span>
《神农》二十篇。六国时，诸子疾时怠于农业，道耕农事，托之神农。

318. <span id="卷三十艺文志第十-318"></span>
《野老》十七篇。六国时，在齐、楚间。

319. <span id="卷三十艺文志第十-319"></span>
《宰氏》十七篇。不知何世。

320. <span id="卷三十艺文志第十-320"></span>
《董安国》十六篇。汉代内史，不知何帝时。

321. <span id="卷三十艺文志第十-321"></span>
《尹都尉》十四篇。不知何世。《赵氏》五篇。不知何世。

322. <span id="卷三十艺文志第十-322"></span>
《汜胜之》十八篇。成帝时为议郎。

323. <span id="卷三十艺文志第十-323"></span>
《王氏》六篇。不知何世。

324. <span id="卷三十艺文志第十-324"></span>
《蔡癸》一篇。宣帝时，以言便宜，至弘农太守。

325. <span id="卷三十艺文志第十-325"></span>
右农九家，百一十四篇。

326. <span id="卷三十艺文志第十-326"></span>
农家者流，盖出于农稷之官。播百谷，劝耕桑，以足衣食，故八政一曰食，二曰货。孔子曰“所重民食”，此其所长也。及鄙者为之，以为无所事圣王，欲使君臣并耕，誖上下之序。

327. <span id="卷三十艺文志第十-327"></span>
《伊尹说》二十七篇。其语浅薄，似依托也。

328. <span id="卷三十艺文志第十-328"></span>
《鬻子说》十九篇。后世所加。

329. <span id="卷三十艺文志第十-329"></span>
《周考》七十六篇。考周事也。

330. <span id="卷三十艺文志第十-330"></span>
《青史子》五十七篇。古史官记事也。

331. <span id="卷三十艺文志第十-331"></span>
《师旷》六篇。见《春秋》，其言浅薄，本与此同，似因托之。

332. <span id="卷三十艺文志第十-332"></span>
《务成子》十一篇。称尧问，非古语。

333. <span id="卷三十艺文志第十-333"></span>
《宋子》十八篇。孙卿道宋子，其言黄、老意。

334. <span id="卷三十艺文志第十-334"></span>
《天乙》三篇。天乙谓汤，其言非殷时，皆依托也。

335. <span id="卷三十艺文志第十-335"></span>
《黄帝说》四十篇。迂诞依托。

336. <span id="卷三十艺文志第十-336"></span>
《封禅方说》十八篇。武帝时。

337. <span id="卷三十艺文志第十-337"></span>
《待诏臣饶心术》二十五篇。武帝时。

338. <span id="卷三十艺文志第十-338"></span>
《待诏臣安成未央术》一篇。

339. <span id="卷三十艺文志第十-339"></span>
《臣寿周纪》七篇。项国圉人，宣帝时。

340. <span id="卷三十艺文志第十-340"></span>
《虞初周说》九百四十三篇。河南人，武帝时以方士侍郎号黄车使者。

341. <span id="卷三十艺文志第十-341"></span>
《百家》百三十九卷。

342. <span id="卷三十艺文志第十-342"></span>
右小说十五家，千三百八十篇。

343. <span id="卷三十艺文志第十-343"></span>
小说家者流，盖出于稗官。街谈巷语，道听涂说者之所造也。孔子曰：“虽小道，必有可观者焉，致远恐泥，是以君子弗为也。”然亦弗灭也。闾里小知者之所及，亦使缀而不忘。如或一言可采，此亦刍荛狂夫之议也。

344. <span id="卷三十艺文志第十-344"></span>
凡诸子百八十九家，四千三百二十四篇。出蹴一家，二十五篇。

345. <span id="卷三十艺文志第十-345"></span>
诸子十家，其可观者九家而已。皆起于王道既微，诸侯力政，时君世主，好恶殊方，是以九家之术蜂出并作，各引一端，崇其所善，以此驰说，取合诸侯。其言虽殊，辟犹水火，相灭亦相生也。仁之与义，敬之与和，相反而皆相成也。《易》曰：“天下同归而殊涂，一致而百虑。”今异家者各推所长，穷知究虑，以明其指，虽有蔽短，合其要归，亦《六经》之支与流裔。使其人遭明王圣主，得其所折中，皆股肱之材已。仲尼有言：“礼失而求诸野。”方今去圣久远，道术缺废，无所更索，彼九家者，不犹愈于野乎？若能修六艺之术。而观此九家之言，舍短取长，则可以通万方之略矣。

346. <span id="卷三十艺文志第十-346"></span>
屈原赋二十五篇。楚怀王大夫，有《列传》。

347. <span id="卷三十艺文志第十-347"></span>
唐勒赋四篇。楚人。

348. <span id="卷三十艺文志第十-348"></span>
宋玉赋十六篇。楚人，与唐勒并时，在屈原后也。

349. <span id="卷三十艺文志第十-349"></span>
赵幽王赋一篇。

350. <span id="卷三十艺文志第十-350"></span>
庄夫子赋二十四篇。名忌，吴人。贾谊赋七篇。

351. <span id="卷三十艺文志第十-351"></span>
枚乘赋九篇。

352. <span id="卷三十艺文志第十-352"></span>
司马相如赋二十九篇。

353. <span id="卷三十艺文志第十-353"></span>
淮南王赋八十二篇。

354. <span id="卷三十艺文志第十-354"></span>
淮南王群臣赋四十四篇。

355. <span id="卷三十艺文志第十-355"></span>
太常蓼侯孔臧赋二十篇。

356. <span id="卷三十艺文志第十-356"></span>
阳丘侯刘郾赋十九篇。

357. <span id="卷三十艺文志第十-357"></span>
吾丘寿王赋十五篇。

358. <span id="卷三十艺文志第十-358"></span>
蔡甲赋一篇。

359. <span id="卷三十艺文志第十-359"></span>
上所自造赋二篇。

360. <span id="卷三十艺文志第十-360"></span>
儿宽赋二篇。

361. <span id="卷三十艺文志第十-361"></span>
光禄大夫张子侨赋三篇。与王褒同时也。

362. <span id="卷三十艺文志第十-362"></span>
阳成侯刘德赋九篇。

363. <span id="卷三十艺文志第十-363"></span>
刘向赋三十三篇。

364. <span id="卷三十艺文志第十-364"></span>
王褒赋十六篇。

365. <span id="卷三十艺文志第十-365"></span>
右赋二十家，三百六十一篇。

366. <span id="卷三十艺文志第十-366"></span>
陆贾赋三篇。

367. <span id="卷三十艺文志第十-367"></span>
枚皋赋百二十篇。

368. <span id="卷三十艺文志第十-368"></span>
硃建赋二篇。

369. <span id="卷三十艺文志第十-369"></span>
常侍郎庄匆奇赋十一篇。枚皋同时。

370. <span id="卷三十艺文志第十-370"></span>
严助赋三十五篇。

371. <span id="卷三十艺文志第十-371"></span>
硃买臣赋三篇。

372. <span id="卷三十艺文志第十-372"></span>
宋正刘辟强赋八篇。

373. <span id="卷三十艺文志第十-373"></span>
司马迁赋八篇。

374. <span id="卷三十艺文志第十-374"></span>
郎中臣婴齐赋十篇。

375. <span id="卷三十艺文志第十-375"></span>
臣说赋九篇。

376. <span id="卷三十艺文志第十-376"></span>
臣吾赋十八篇。

377. <span id="卷三十艺文志第十-377"></span>
辽东太守苏季赋一篇。

378. <span id="卷三十艺文志第十-378"></span>
萧望之赋四篇。

379. <span id="卷三十艺文志第十-379"></span>
河内太守徐明赋三篇。字长君，东海人，元、成世历五郡太守，有能名。

380. <span id="卷三十艺文志第十-380"></span>
给事黄门侍郎李息赋九篇。

381. <span id="卷三十艺文志第十-381"></span>
淮阳宪王赋二篇。

382. <span id="卷三十艺文志第十-382"></span>
杨雄赋十二篇。

383. <span id="卷三十艺文志第十-383"></span>
待诏冯商赋九篇。

384. <span id="卷三十艺文志第十-384"></span>
博士弟子杜参赋二篇。

385. <span id="卷三十艺文志第十-385"></span>
车郎张丰赋三篇。张子侨子。

386. <span id="卷三十艺文志第十-386"></span>
骠骑将军硃宇赋三篇。

387. <span id="卷三十艺文志第十-387"></span>
右赋二十一家，二百七十四篇。入杨雄入篇。

388. <span id="卷三十艺文志第十-388"></span>
孙卿赋十篇。

389. <span id="卷三十艺文志第十-389"></span>
秦时杂赋九篇。

390. <span id="卷三十艺文志第十-390"></span>
李思《孝景皇帝颂》十五篇。广川惠王越赋五篇。

391. <span id="卷三十艺文志第十-391"></span>
长沙王群臣赋三篇。

392. <span id="卷三十艺文志第十-392"></span>
魏内史赋二篇。东暆令延年赋七篇。

393. <span id="卷三十艺文志第十-393"></span>
卫士令李忠赋二篇。

394. <span id="卷三十艺文志第十-394"></span>
张偃赋二篇。

395. <span id="卷三十艺文志第十-395"></span>
贾充赋四篇。

396. <span id="卷三十艺文志第十-396"></span>
张仁赋六篇。

397. <span id="卷三十艺文志第十-397"></span>
秦充赋二篇。

398. <span id="卷三十艺文志第十-398"></span>
李步昌赋二篇。

399. <span id="卷三十艺文志第十-399"></span>
侍郎谢多赋十篇。

400. <span id="卷三十艺文志第十-400"></span>
平阳公主舍人周长孺赋二篇。雒阳锜华赋九篇。

401. <span id="卷三十艺文志第十-401"></span>
眭弘赋一篇。

402. <span id="卷三十艺文志第十-402"></span>
别栩阳赋五篇。

403. <span id="卷三十艺文志第十-403"></span>
臣昌市赋六篇。

404. <span id="卷三十艺文志第十-404"></span>
臣义赋二篇。

405. <span id="卷三十艺文志第十-405"></span>
黄门书者假史王商赋十三篇。侍中徐博赋四篇。

406. <span id="卷三十艺文志第十-406"></span>
黄门书者王广、吕嘉赋五篇。汉中都尉丞华龙赋二篇。

407. <span id="卷三十艺文志第十-407"></span>
左冯翊史路恭赋八篇。

408. <span id="卷三十艺文志第十-408"></span>
右赋二十五家，百三十六篇。

409. <span id="卷三十艺文志第十-409"></span>
《客主赋》十八篇。

410. <span id="卷三十艺文志第十-410"></span>
《杂行山及颂德赋》二十四篇。

411. <span id="卷三十艺文志第十-411"></span>
《杂四夷及兵赋》二十篇。

412. <span id="卷三十艺文志第十-412"></span>
《杂中贤失意赋》十二篇。

413. <span id="卷三十艺文志第十-413"></span>
《杂思慕悲哀死赋》十六篇。

414. <span id="卷三十艺文志第十-414"></span>
《杂鼓琴剑戏赋》十三篇。

415. <span id="卷三十艺文志第十-415"></span>
《杂山陵水泡云气雨旱赋》十六篇。

416. <span id="卷三十艺文志第十-416"></span>
《杂禽兽六畜昆虫赋》十八篇。

417. <span id="卷三十艺文志第十-417"></span>
《杂器械草木赋》三十三篇。

418. <span id="卷三十艺文志第十-418"></span>
《大杂赋》三十四篇。

419. <span id="卷三十艺文志第十-419"></span>
《成相杂辞》十一篇。

420. <span id="卷三十艺文志第十-420"></span>
《隐书》十八篇。

421. <span id="卷三十艺文志第十-421"></span>
右杂赋十二家，二百三十三篇。

422. <span id="卷三十艺文志第十-422"></span>
《高祖歌诗》二篇。

423. <span id="卷三十艺文志第十-423"></span>
《泰一杂甘泉寿宫歌诗》十四篇。

424. <span id="卷三十艺文志第十-424"></span>
《宗庙歌诗》五篇。

425. <span id="卷三十艺文志第十-425"></span>
《汉兴以来兵所诛灭歌诗》十四篇。

426. <span id="卷三十艺文志第十-426"></span>
《出行巡狩及游歌诗》十篇。

427. <span id="卷三十艺文志第十-427"></span>
《临江王及愁思节士歌诗》四篇。

428. <span id="卷三十艺文志第十-428"></span>
《李夫人及幸贵人歌诗》三篇。

429. <span id="卷三十艺文志第十-429"></span>
《诏赐中山靖王子哙及孺子妾冰未央材人歌诗》四篇。

430. <span id="卷三十艺文志第十-430"></span>
《吴楚汝南歌诗》十五篇。

431. <span id="卷三十艺文志第十-431"></span>
《燕代讴雁门云中陇西歌诗》九篇。

432. <span id="卷三十艺文志第十-432"></span>
《邯郸河间歌诗》四篇。

433. <span id="卷三十艺文志第十-433"></span>
《齐郑歌诗》四篇。

434. <span id="卷三十艺文志第十-434"></span>
《淮南歌诗》四篇。

435. <span id="卷三十艺文志第十-435"></span>
《左冯翊秦歌诗》三篇。

436. <span id="卷三十艺文志第十-436"></span>
《京兆尹秦歌诗》五篇。

437. <span id="卷三十艺文志第十-437"></span>
《河东蒲反歌诗》一篇。

438. <span id="卷三十艺文志第十-438"></span>
《黄门倡车忠等歌诗》十五篇。

439. <span id="卷三十艺文志第十-439"></span>
《杂各有主名歌诗》十篇。

440. <span id="卷三十艺文志第十-440"></span>
《杂歌诗》九篇。《洛阳歌诗》四篇。

441. <span id="卷三十艺文志第十-441"></span>
《河南周歌诗》七篇。

442. <span id="卷三十艺文志第十-442"></span>
《河南周歌声曲折》七篇。

443. <span id="卷三十艺文志第十-443"></span>
《周谣歌诗》七十五篇。

444. <span id="卷三十艺文志第十-444"></span>
《周谣歌诗声曲折》七十五篇。

445. <span id="卷三十艺文志第十-445"></span>
《诸神歌诗》三篇。

446. <span id="卷三十艺文志第十-446"></span>
《送迎灵颂歌诗》三篇。

447. <span id="卷三十艺文志第十-447"></span>
《周歌诗》二篇。

448. <span id="卷三十艺文志第十-448"></span>
《南郡歌诗》五篇。

449. <span id="卷三十艺文志第十-449"></span>
右歌诗二十八家，三百一十四篇。

450. <span id="卷三十艺文志第十-450"></span>
凡诗赋百六家，千三百一十八篇。入杨雄八篇。

451. <span id="卷三十艺文志第十-451"></span>
传曰：“不歌而诵谓之赋，登高能赋可以为大夫。”言感物造耑而，材知深美，可与图事，故可以为列大夫也。古者诸侯卿大夫交接邻国，以微言相感，当揖让之时，必称《诗》以谕其志，盖以别贤不肖而观盛衰焉。故孔子曰“不学《诗》，无以言”也。春秋之后，周道浸坏，聘问歌咏不行于列国，学《诗》之士逸在布衣，而贤人失志之赋作矣。大儒孙卿及楚臣屈原离谗忧国，皆作赋以风，咸有恻隐古诗之义。其后宋玉、唐勒；汉兴，枚乘，司马相如，下及杨子云，竞为侈俪闳衍之词，没其风谕之义。是以杨子悔之，曰：“诗人之赋丽以则，辞人之赋丽以淫。如孔氏之门人用赋也，则贾谊登堂，相如入室矣，如其不用何！”自孝武立乐府而采歌谣，于是有代赵之讴，秦楚之风，皆感于哀乐，缘事而发，亦可以观风俗，知薄厚云。序诗赋为五种。

452. <span id="卷三十艺文志第十-452"></span>
《吴孙子兵法》八十二篇。图九卷。

453. <span id="卷三十艺文志第十-453"></span>
《齐孙子》八十九篇。图四卷。

454. <span id="卷三十艺文志第十-454"></span>
《公孙鞅》二十七篇。

455. <span id="卷三十艺文志第十-455"></span>
《吴起》四十八篇。有《列传》。

456. <span id="卷三十艺文志第十-456"></span>
《范蠡》二篇。越王句践臣也。

457. <span id="卷三十艺文志第十-457"></span>
《大夫种》二篇。与范蠡俱事句践。

458. <span id="卷三十艺文志第十-458"></span>
《李子》十篇。

459. <span id="卷三十艺文志第十-459"></span>
《娷》一篇。

460. <span id="卷三十艺文志第十-460"></span>
《兵春秋》一篇。

461. <span id="卷三十艺文志第十-461"></span>
《庞煖》三篇。

462. <span id="卷三十艺文志第十-462"></span>
《儿良》一篇。

463. <span id="卷三十艺文志第十-463"></span>
《广武君》一篇。李左车。

464. <span id="卷三十艺文志第十-464"></span>
《韩信》三篇。

465. <span id="卷三十艺文志第十-465"></span>
右兵权谋十三家，二百五十九篇。

466. <span id="卷三十艺文志第十-466"></span>
省伊尹、太公、《管子》、《孙卿子》、《鹖冠子》、《苏子》、蒯通、陆贾，淮南王二百五十九种，出《司马法》入礼也。

467. <span id="卷三十艺文志第十-467"></span>
权谋者，以正守国，以奇用兵，先计而后战，兼形势，包阴阳，用技巧者也。

468. <span id="卷三十艺文志第十-468"></span>
《楚兵法》七篇。图四卷。

469. <span id="卷三十艺文志第十-469"></span>
《蚩尤》二篇。见《吕刑》。

470. <span id="卷三十艺文志第十-470"></span>
《孙轸》五篇。图二卷。

471. <span id="卷三十艺文志第十-471"></span>
《繇叙》二篇。

472. <span id="卷三十艺文志第十-472"></span>
《王孙》十六篇。图五卷。

473. <span id="卷三十艺文志第十-473"></span>
《尉缭》三十一篇。

474. <span id="卷三十艺文志第十-474"></span>
《魏公子》二十一篇。图十卷。名无忌，有《列传》。

475. <span id="卷三十艺文志第十-475"></span>
《景子》十三篇。

476. <span id="卷三十艺文志第十-476"></span>
《李良》三篇。

477. <span id="卷三十艺文志第十-477"></span>
《丁子》一篇。

478. <span id="卷三十艺文志第十-478"></span>
《项王》一篇。名籍。

479. <span id="卷三十艺文志第十-479"></span>
右兵形势十一家，九十二篇。图十八卷。

480. <span id="卷三十艺文志第十-480"></span>
形势者，雷动风举，后发而先至，离合背乡，变化无常，以轻疾制敌者也。

481. <span id="卷三十艺文志第十-481"></span>
《太壹兵法》一篇。

482. <span id="卷三十艺文志第十-482"></span>
《天一兵法》三十五篇。

483. <span id="卷三十艺文志第十-483"></span>
《神农兵法》一篇。

484. <span id="卷三十艺文志第十-484"></span>
《黄帝》十六篇。图三卷。

485. <span id="卷三十艺文志第十-485"></span>
《封胡》五篇。

486. <span id="卷三十艺文志第十-486"></span>
黄帝臣，依托也。

487. <span id="卷三十艺文志第十-487"></span>
《风后》十三篇。图二卷。黄帝臣，依托也。

488. <span id="卷三十艺文志第十-488"></span>
《力牧》十五篇。黄帝臣，依托也。

489. <span id="卷三十艺文志第十-489"></span>
《鵊冶子》一篇。图一卷。

490. <span id="卷三十艺文志第十-490"></span>
《鬼容区》三篇。图一卷。黄帝臣，依托。

491. <span id="卷三十艺文志第十-491"></span>
《地典》六篇。

492. <span id="卷三十艺文志第十-492"></span>
《孟子》一篇。

493. <span id="卷三十艺文志第十-493"></span>
《东父》三十一篇。

494. <span id="卷三十艺文志第十-494"></span>
《师旷》八篇。晋平公臣。

495. <span id="卷三十艺文志第十-495"></span>
《苌弘》十五篇。周史。

496. <span id="卷三十艺文志第十-496"></span>
《别成子望军气》六篇。图三卷。

497. <span id="卷三十艺文志第十-497"></span>
《辟兵威胜方》七十篇。

498. <span id="卷三十艺文志第十-498"></span>
右阴阳十六家，二百四十九篇，图十卷。

499. <span id="卷三十艺文志第十-499"></span>
阴阳者，顺时而发，推刑德，随斗击，因五胜，假鬼神而为助者也。

500. <span id="卷三十艺文志第十-500"></span>
《鲍子兵法》十篇。图一卷。

501. <span id="卷三十艺文志第十-501"></span>
《五子胥》十篇。图一卷。

502. <span id="卷三十艺文志第十-502"></span>
《公胜子》五篇。《苗子》五篇。图一卷。

503. <span id="卷三十艺文志第十-503"></span>
《逢门射法》二篇。

504. <span id="卷三十艺文志第十-504"></span>
《阴通成射法》十一篇。

505. <span id="卷三十艺文志第十-505"></span>
《李将军射法》三篇。

506. <span id="卷三十艺文志第十-506"></span>
《魏氏射法》六篇。

507. <span id="卷三十艺文志第十-507"></span>
《强弩将军王围射法》五卷。

508. <span id="卷三十艺文志第十-508"></span>
《望远连弩射法具》十五篇。

509. <span id="卷三十艺文志第十-509"></span>
《护军射师王贺射书》五篇。

510. <span id="卷三十艺文志第十-510"></span>
《蒲苴子弋法》四篇。

511. <span id="卷三十艺文志第十-511"></span>
《剑道》三十八篇。

512. <span id="卷三十艺文志第十-512"></span>
《手博》六篇。

513. <span id="卷三十艺文志第十-513"></span>
《杂家兵法》五十七篇。

514. <span id="卷三十艺文志第十-514"></span>
《蹴》二十五篇。

515. <span id="卷三十艺文志第十-515"></span>
右兵技巧十三家，百九十九篇。省《墨子》重，入《蹴》也。

516. <span id="卷三十艺文志第十-516"></span>
技巧者，习手足，便器械，积机关，以立攻守之胜者也。

517. <span id="卷三十艺文志第十-517"></span>
凡兵书五十三家，七百九十篇，图四十三卷。省十家二百七十一篇重，入《蹴》一家二十五篇，出《司马法》百五十五篇入礼也。

518. <span id="卷三十艺文志第十-518"></span>
兵家者，盖出古司马之职，王官之武备也。《洪范》八政，八曰师。孔子曰为国者“足食足兵”，“以不教民战，是谓弃之”，明兵之重也。《易》曰“古者弦木为弧，剡木为矢，弧矢之利，以威天下”，其用上矣。后世燿金为刃，割革为甲，器械甚备。下及汤、武受命，以师克乱而济百姓，动之以仁义，行之以礼让，《司马法》是其遗事也。自春秋至于战国，出奇设伏，变诈之兵并作。汉兴，张良、韩信序次兵法，凡百八十二家，删取要用，定著三十五家。诸吕用事而盗取之。武帝时，军政杨朴捃摭遗逸，纪奏兵录，犹未能备。至于孝成，命任宏论次兵书为四种。

519. <span id="卷三十艺文志第十-519"></span>
《泰壹杂子星》二十八卷。

520. <span id="卷三十艺文志第十-520"></span>
《五残杂变星》二十一卷。

521. <span id="卷三十艺文志第十-521"></span>
《黄帝杂子气》三十三篇。

522. <span id="卷三十艺文志第十-522"></span>
《常从日月星气》二十一卷。

523. <span id="卷三十艺文志第十-523"></span>
《皇公杂子星》二十二卷。

524. <span id="卷三十艺文志第十-524"></span>
《淮南杂子星》十九卷。

525. <span id="卷三十艺文志第十-525"></span>
《泰壹杂子云雨》三十四卷。

526. <span id="卷三十艺文志第十-526"></span>
《国章观霓云雨》三十四卷。

527. <span id="卷三十艺文志第十-527"></span>
《泰阶六符》一卷。

528. <span id="卷三十艺文志第十-528"></span>
《金度玉衡汉五星客流出入》八篇。

529. <span id="卷三十艺文志第十-529"></span>
《汉五星彗客行事占验》八卷。

530. <span id="卷三十艺文志第十-530"></span>
《汉日旁气行事占验》三卷。

531. <span id="卷三十艺文志第十-531"></span>
《汉流星行事占验》八卷。

532. <span id="卷三十艺文志第十-532"></span>
《汉日旁气行占验》十三卷。

533. <span id="卷三十艺文志第十-533"></span>
《汉日食月晕杂变行事占验》十三卷。

534. <span id="卷三十艺文志第十-534"></span>
《海中星占验》十二卷。

535. <span id="卷三十艺文志第十-535"></span>
《海中五星经杂事》二十二卷。

536. <span id="卷三十艺文志第十-536"></span>
《海中五星顺逆》二十八卷。

537. <span id="卷三十艺文志第十-537"></span>
《海中二十八宿国分》二十八卷。

538. <span id="卷三十艺文志第十-538"></span>
《海中二十八宿臣分》二十八卷。

539. <span id="卷三十艺文志第十-539"></span>
《海中日月彗虹杂占》十八卷。

540. <span id="卷三十艺文志第十-540"></span>
《图书秘记》十七篇。

541. <span id="卷三十艺文志第十-541"></span>
右天文二十一家，四百四十五卷。

542. <span id="卷三十艺文志第十-542"></span>
天文者，序二十八宿，步五星日月，以纪吉凶之象，圣王所以参政也。《易》曰：“观乎天文，以察时变。”然星事凶悍，非湛密者弗能由也。夫观景以谴形，非明王亦不能服听也。以不能由之臣，谏不能听之王，此所以两有患也。

543. <span id="卷三十艺文志第十-543"></span>
《黄帝五家历》三十三卷。

544. <span id="卷三十艺文志第十-544"></span>
《颛顼历》二十一卷。

545. <span id="卷三十艺文志第十-545"></span>
《颛顼五星历》十四卷。

546. <span id="卷三十艺文志第十-546"></span>
《日月宿历》十三卷。

547. <span id="卷三十艺文志第十-547"></span>
《夏殷周鲁历》十四卷。

548. <span id="卷三十艺文志第十-548"></span>
《天历大历》十八卷。

549. <span id="卷三十艺文志第十-549"></span>
《汉元殷周谍历》十七卷。

550. <span id="卷三十艺文志第十-550"></span>
《耿昌月行帛图》二百三十二卷。

551. <span id="卷三十艺文志第十-551"></span>
《耿昌月行度》二卷。

552. <span id="卷三十艺文志第十-552"></span>
《传周五星行度》三十九卷。

553. <span id="卷三十艺文志第十-553"></span>
《律历数法》三卷。

554. <span id="卷三十艺文志第十-554"></span>
《自古五星宿纪》三十卷。

555. <span id="卷三十艺文志第十-555"></span>
《太岁谋日晷》二十九卷。

556. <span id="卷三十艺文志第十-556"></span>
《帝王诸侯世谱》二十卷。

557. <span id="卷三十艺文志第十-557"></span>
《古来帝王年谱》五卷。

558. <span id="卷三十艺文志第十-558"></span>
《日晷书》三十四卷。《许商算术》二十六卷。

559. <span id="卷三十艺文志第十-559"></span>
《杜忠算术》十六卷。

560. <span id="卷三十艺文志第十-560"></span>
右历谱十八家，六百六卷。

561. <span id="卷三十艺文志第十-561"></span>
历谱者，序四时之位，正分至之节，会日月五星之辰，以考寒暑杀生之实。故圣王必正历数，以定三统服色之制，又以探知五星日月之会。凶厄之患，吉隆之喜，其术皆出焉。此圣人知命之术也，非天下之至材，其孰与焉！道之乱也，患出于小人而强欲知天道者，坏大以为小，削远以为近，是以道术破碎而难知也。

562. <span id="卷三十艺文志第十-562"></span>
《泰一阴阳》二十三卷。

563. <span id="卷三十艺文志第十-563"></span>
《黄帝阴阳》二十五卷。

564. <span id="卷三十艺文志第十-564"></span>
《黄帝诸子论阴阳》二十五卷。

565. <span id="卷三十艺文志第十-565"></span>
《诸王子论阴阳》二十五卷。

566. <span id="卷三十艺文志第十-566"></span>
《太元阴阳》二十六卷。

567. <span id="卷三十艺文志第十-567"></span>
《三典阴阳谈论》二十七卷。《神农大幽五行》二十七卷。

568. <span id="卷三十艺文志第十-568"></span>
《四时五行经》二十六卷。

569. <span id="卷三十艺文志第十-569"></span>
《猛子闾昭》二十五卷。

570. <span id="卷三十艺文志第十-570"></span>
《阴阳五行时令》十九卷。

571. <span id="卷三十艺文志第十-571"></span>
《堪舆金匮》十四卷。

572. <span id="卷三十艺文志第十-572"></span>
《务成子灾异应》十四卷。

573. <span id="卷三十艺文志第十-573"></span>
《十二典灾异应》十二卷。

574. <span id="卷三十艺文志第十-574"></span>
《钟律灾异》二十六卷。

575. <span id="卷三十艺文志第十-575"></span>
《钟律丛辰日苑》二十三卷。

576. <span id="卷三十艺文志第十-576"></span>
《钟律消息》二十九卷。

577. <span id="卷三十艺文志第十-577"></span>
《黄钟》七卷。

578. <span id="卷三十艺文志第十-578"></span>
《天一》六卷。

579. <span id="卷三十艺文志第十-579"></span>
《泰一》二十九卷。

580. <span id="卷三十艺文志第十-580"></span>
《刑德》七卷。

581. <span id="卷三十艺文志第十-581"></span>
《风鼓六甲》二十四卷。

582. <span id="卷三十艺文志第十-582"></span>
《风后孤虚》二十卷。

583. <span id="卷三十艺文志第十-583"></span>
《六合随典》二十五卷。

584. <span id="卷三十艺文志第十-584"></span>
《转位十二神》二十五卷。

585. <span id="卷三十艺文志第十-585"></span>
《羡门式法》二十卷。

586. <span id="卷三十艺文志第十-586"></span>
《羡门式》二十卷。

587. <span id="卷三十艺文志第十-587"></span>
《文解六甲》十八卷。

588. <span id="卷三十艺文志第十-588"></span>
《文解二十八宿》二十八卷。

589. <span id="卷三十艺文志第十-589"></span>
《五音奇胲用兵》二十三卷。

590. <span id="卷三十艺文志第十-590"></span>
《五音奇胲刑德》二十一卷。

591. <span id="卷三十艺文志第十-591"></span>
《五音定名》十五卷。

592. <span id="卷三十艺文志第十-592"></span>
右五行三十一家，六百五十二卷。

593. <span id="卷三十艺文志第十-593"></span>
五行者，五常之形气也。《书》云“初一曰五行，次二曰羞用五事”，言进用五事以顺五行也。貌、言、视、听、思心失，而五行之序乱，五星之变作，皆出于律历之数而分为一者也。其法亦起五德终始，推其极则无不至。而小数家因此以为吉凶，而行于世，浸以相乱。

594. <span id="卷三十艺文志第十-594"></span>
《龟书》五十二卷。

595. <span id="卷三十艺文志第十-595"></span>
《夏龟》二十六卷。

596. <span id="卷三十艺文志第十-596"></span>
《南龟书》二十八卷。

597. <span id="卷三十艺文志第十-597"></span>
《巨龟》三十六卷。

598. <span id="卷三十艺文志第十-598"></span>
《杂龟》十六卷。

599. <span id="卷三十艺文志第十-599"></span>
《蓍书》二十八卷。

600. <span id="卷三十艺文志第十-600"></span>
《周易》三十八卷。

601. <span id="卷三十艺文志第十-601"></span>
《周易明堂》二十六卷。

602. <span id="卷三十艺文志第十-602"></span>
《周易随曲射匿》五十卷。

603. <span id="卷三十艺文志第十-603"></span>
《大筮衍易》二十八卷。

604. <span id="卷三十艺文志第十-604"></span>
《大次杂易》三十卷。

605. <span id="卷三十艺文志第十-605"></span>
《鼠序卜黄》二十五卷。

606. <span id="卷三十艺文志第十-606"></span>
《於陵钦易吉凶》二十三卷。

607. <span id="卷三十艺文志第十-607"></span>
《任良易旗》七十一卷。

608. <span id="卷三十艺文志第十-608"></span>
《易卦八具》。

609. <span id="卷三十艺文志第十-609"></span>
右蓍龟十五家，四百一卷。

610. <span id="卷三十艺文志第十-610"></span>
蓍龟者，圣人之所用也。《书》曰：“女则有大疑，谋及卜筮。”《易》曰：“定天下之吉凶，成天下之亹亹者，莫善于蓍龟。”“是故君子将有为也，将有行也，问焉而以言，其受命也如向，无有远近幽深，遂知来物。非天下之至精，其孰能与于此！”及至衰世，解于齐戒，而娄烦卜筮，神明不应。故筮渎不告，《易》以为忌；龟厌不告，《诗》以为刺。

611. <span id="卷三十艺文志第十-611"></span>
《黄帝长柳占梦》十一卷。

612. <span id="卷三十艺文志第十-612"></span>
《甘德长柳占梦》二十卷。

613. <span id="卷三十艺文志第十-613"></span>
《武禁相衣器》十四卷。

614. <span id="卷三十艺文志第十-614"></span>
《嚏耳鸣杂占》十六卷。

615. <span id="卷三十艺文志第十-615"></span>
《祯祥变怪》二十一卷。

616. <span id="卷三十艺文志第十-616"></span>
《人鬼精物六畜变怪》二十一卷。

617. <span id="卷三十艺文志第十-617"></span>
《变怪诰咎》十三卷。

618. <span id="卷三十艺文志第十-618"></span>
《执不祥劾鬼物》八卷。

619. <span id="卷三十艺文志第十-619"></span>
《请官除訞祥》十九卷。

620. <span id="卷三十艺文志第十-620"></span>
《禳祀天文》十八卷。

621. <span id="卷三十艺文志第十-621"></span>
《请祷致福》十九卷。

622. <span id="卷三十艺文志第十-622"></span>
《请雨止雨》二十六卷。《泰壹杂子候岁》二十二卷。

623. <span id="卷三十艺文志第十-623"></span>
《子赣杂子候岁》二十六卷。

624. <span id="卷三十艺文志第十-624"></span>
《五法积贮宝臧》二十三卷。

625. <span id="卷三十艺文志第十-625"></span>
《神农教田相土耕种》十四卷。

626. <span id="卷三十艺文志第十-626"></span>
《昭明子钓种生鱼鳖》八卷。

627. <span id="卷三十艺文志第十-627"></span>
《种树臧果相蚕》十三卷。

628. <span id="卷三十艺文志第十-628"></span>
右杂占十八家，三百一十三卷。

629. <span id="卷三十艺文志第十-629"></span>
杂占者，纪百事之象，候善恶之征。《易》曰：“占事知来。”众占非一，而梦为大，故周有其官。而《诗》载熊罴虺蛇众鱼旐旟之梦，著明大人之占，以考吉凶，盖参卜筮。《春秋》之说訞也，曰：“人之所忌，其气炎以取之，訞由人兴也。人失常则訞兴，人无衅焉，訞不自作。”故曰：“德胜不祥，义厌不惠。”桑谷共生，大戊以兴；雊雉登鼎，武丁为宗。然惑者不稽诸躬，而忌訞之见，是以《诗》刺“召彼故老，讯之占梦”，伤其舍本而忧未，不能胜凶咎也。

630. <span id="卷三十艺文志第十-630"></span>
《山海经》十三篇。

631. <span id="卷三十艺文志第十-631"></span>
《国朝》七卷。

632. <span id="卷三十艺文志第十-632"></span>
《宫宅地形》二十卷。

633. <span id="卷三十艺文志第十-633"></span>
《相人》二十四卷。

634. <span id="卷三十艺文志第十-634"></span>
《相宝剑刀》二十卷。

635. <span id="卷三十艺文志第十-635"></span>
《相六畜》三十八卷。

636. <span id="卷三十艺文志第十-636"></span>
右形法六家，百二十二卷。

637. <span id="卷三十艺文志第十-637"></span>
形法者，大举九州之势以立城郭室舍形，人及六畜骨法之度数、器物之形容以求其声气贵贱吉凶。犹律有长短，而各征其声，非有鬼神，数自然也。然形与气相首尾，亦有有其形而无其气，有其气而无其形，此精微之独异也。

638. <span id="卷三十艺文志第十-638"></span>
凡数术百九十家，二千五百二十八卷。

639. <span id="卷三十艺文志第十-639"></span>
数术者，皆明堂羲和史卜之职也。史官之废久矣，其书既不能具，虽有其书而无其人。《易》曰：“苟非其人，道不虚行。”春秋时鲁有梓慎，郑有裨灶，晋有卜偃，宋有子韦。六国时楚有甘公，魏有石申夫。汉有唐都，庶得粗觕。盖有因而成易，无因而成难，故因旧书以序数术为六种。

640. <span id="卷三十艺文志第十-640"></span>
《黄帝内经》十八卷。

641. <span id="卷三十艺文志第十-641"></span>
《外经》三十七卷。

642. <span id="卷三十艺文志第十-642"></span>
《扁鹊内径》九卷。

643. <span id="卷三十艺文志第十-643"></span>
《外经》十二卷。

644. <span id="卷三十艺文志第十-644"></span>
《白氏内经》三十八卷。

645. <span id="卷三十艺文志第十-645"></span>
《外经》三十六卷。

646. <span id="卷三十艺文志第十-646"></span>
《旁篇》二十五卷。

647. <span id="卷三十艺文志第十-647"></span>
右医经七家，二百一十六卷。

648. <span id="卷三十艺文志第十-648"></span>
医经者，原人血脉经落骨髓阴阳表里，以起百病之本，死生之分，而用度箴石汤火所施，调百药齐和之所宜。至齐之得，犹磁石取铁，以物相使。拙者失理，以愈为剧，以生为死。

649. <span id="卷三十艺文志第十-649"></span>
《五藏六府痹十二病方》三十卷。

650. <span id="卷三十艺文志第十-650"></span>
《五藏六府疝十六病方》四十卷。

651. <span id="卷三十艺文志第十-651"></span>
《五藏六府瘅十二病方》四十卷。

652. <span id="卷三十艺文志第十-652"></span>
《风寒热十六病方》二十六卷。

653. <span id="卷三十艺文志第十-653"></span>
《泰始黄帝扁鹊俞拊方》二十三卷。

654. <span id="卷三十艺文志第十-654"></span>
《五藏伤中十一病方》三十一卷。

655. <span id="卷三十艺文志第十-655"></span>
《客疾五藏狂颠病方》十七卷。

656. <span id="卷三十艺文志第十-656"></span>
《金创疭瘛方》三十卷。

657. <span id="卷三十艺文志第十-657"></span>
《妇人婴兒方》十九卷。

658. <span id="卷三十艺文志第十-658"></span>
《汤液经法》三十二卷。

659. <span id="卷三十艺文志第十-659"></span>
《神农黄帝食禁》七卷。

660. <span id="卷三十艺文志第十-660"></span>
右经方十一家，二百七十四卷。

661. <span id="卷三十艺文志第十-661"></span>
经方者，本草石之寒温，量疾病之浅深，假药味之滋，因气感之宜，辩五苦六辛，致水火之齐，以通闭解结，反之于平。及失其宜者，以热益热，以寒增寒，精气内伤，不见于外，是所独失也。故谚曰：“有病不治，常得中医。”

662. <span id="卷三十艺文志第十-662"></span>
《容成阴道》二十六卷。

663. <span id="卷三十艺文志第十-663"></span>
《务成子阴道》三十六卷。

664. <span id="卷三十艺文志第十-664"></span>
《尧舜阴道》二十三卷。

665. <span id="卷三十艺文志第十-665"></span>
《汤盘庚阴道》二十卷。

666. <span id="卷三十艺文志第十-666"></span>
《天老杂子阴道》二十五卷。

667. <span id="卷三十艺文志第十-667"></span>
《天一阴道》二十四卷。

668. <span id="卷三十艺文志第十-668"></span>
《黄帝三王养阳方》二十卷。

669. <span id="卷三十艺文志第十-669"></span>
《三家内房有子方》十七卷。

670. <span id="卷三十艺文志第十-670"></span>
右房中八家，百八十六卷。

671. <span id="卷三十艺文志第十-671"></span>
房中者，情性之极，至道之际，是以圣王制外乐以禁内情，而为之节文。传曰：“先王之所乐，所以节百事也。”乐而有节，则和平寿考。及迷者弗顾，以生疾而陨性命。

672. <span id="卷三十艺文志第十-672"></span>
《宓戏杂子道》二十篇。

673. <span id="卷三十艺文志第十-673"></span>
《上圣杂子道》二十六卷。

674. <span id="卷三十艺文志第十-674"></span>
《道要杂子》十八卷。

675. <span id="卷三十艺文志第十-675"></span>
《黄帝杂子步引》十二卷。

676. <span id="卷三十艺文志第十-676"></span>
《黄帝岐伯按摩》十卷。

677. <span id="卷三十艺文志第十-677"></span>
《黄帝杂子芝菌》十八卷。

678. <span id="卷三十艺文志第十-678"></span>
《黄帝杂子十九家方》二十一卷。

679. <span id="卷三十艺文志第十-679"></span>
《泰壹杂子十五家方》二十二卷。

680. <span id="卷三十艺文志第十-680"></span>
《神农杂子技道》二十三卷。

681. <span id="卷三十艺文志第十-681"></span>
《泰壹杂子黄治》三十一卷。

682. <span id="卷三十艺文志第十-682"></span>
右神仙十家，二百五卷。

683. <span id="卷三十艺文志第十-683"></span>
神仙者，所以保性命之真，而游求于其外者也。聊以荡意平心，同死生之域，而无怵惕于胸中。然而或者专以为务，则诞欺怪迂之文弥以益多，非圣王之所以教也。孔子曰：“索隐行怪，后世有述焉，吾不为之矣。”

684. <span id="卷三十艺文志第十-684"></span>
凡方技三十六家，八百六十八卷。

685. <span id="卷三十艺文志第十-685"></span>
方技者，皆生生之具，王官之一守也。太古有岐伯、俞拊，中世有扁鹊、秦和，盖论病以及国，原诊以知政。汉兴有仓公。今其技术晻昧，故论其书，以序方技为四种。

686. <span id="卷三十艺文志第十-686"></span>
大凡书，六略三十八种，五百九十六家，万三千二百六十九卷。入三家，五十篇，省兵十家。
