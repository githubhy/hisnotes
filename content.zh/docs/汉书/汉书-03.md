---
weight: 4
title: 卷二惠帝纪第二
---

# 卷二惠帝纪第二

1. <span id="卷二惠帝纪第二-1"></span>
孝惠皇帝，高祖太子也，母曰吕皇后。帝年五岁，高祖初为汉王。二年，立为太子。十二年四月，高祖崩。五月丙寅，太子即皇帝位，尊皇后曰皇太后。赐民爵一级。中郎、郎中满六岁爵三级，四岁二级。外郎满六岁二级。中郎不满一岁一级。外郎不满二岁赐钱万。宦官尚食比郎中，谒者、执楯、执戟、武士、驺比外郎。太子御骖乘赐爵五大夫，舍人满五岁二级。赐给丧事者，二千石钱二万，六百石以上万，五百石、二百石以下至佐史五千。视作斥上者，将军四十金，二千石二十金，六百石以上六金，五百石以下至佐史二金。减田租，复十五税一。爵五大夫、吏六百石以上及宦皇帝而知名者有罪当盗械者，皆颂系；上造以上及内外公孙、耳孙有罪当刑及当为城旦舂者，皆耐为鬼薪、白粲；民年七十以上若不满十岁有罪当刑者，皆完之。又曰：“吏所以治民也，能尽其治则民赖之，故重其禄，所以为民也。今吏六百石以上父母妻子与同居，及故吏尝佩将军、都尉印将兵，及佩二千石官印者，家唯给军赋，他无有所与。”

2. <span id="卷二惠帝纪第二-2"></span>
令郡诸侯王立高庙。

3. <span id="卷二惠帝纪第二-3"></span>
元年冬十二月，赵隐王如意薨。民有罪，得买爵三十级以免死罪。赐民爵，户一级。

4. <span id="卷二惠帝纪第二-4"></span>
春正月，城长安。

5. <span id="卷二惠帝纪第二-5"></span>
二年冬十月，齐悼惠王来朝，献城阳郡以益鲁元公主邑，尊公主为太后。

6. <span id="卷二惠帝纪第二-6"></span>
春正月癸酉，有两龙见兰陵家人井中，乙亥夕而不见。陇西地震。

7. <span id="卷二惠帝纪第二-7"></span>
夏旱。郃阳侯仲薨。

8. <span id="卷二惠帝纪第二-8"></span>
秋七月辛未，相国何薨。

9. <span id="卷二惠帝纪第二-9"></span>
三年春，发长安六百里内男女十四万六千人城长安，三十日罢。

10. <span id="卷二惠帝纪第二-10"></span>
以宗室女为公主，嫁匈奴单于。

11. <span id="卷二惠帝纪第二-11"></span>
夏五月，立闽越君摇为东海王。

12. <span id="卷二惠帝纪第二-12"></span>
六月，发诸侯王、列侯徒隶二万人城长安。

13. <span id="卷二惠帝纪第二-13"></span>
秋七月，都厩灾。南越王赵佗称臣奉贡。

14. <span id="卷二惠帝纪第二-14"></span>
四年冬十月壬寅，立皇后张氏。

15. <span id="卷二惠帝纪第二-15"></span>
春正月，举民孝弟、力田者复其身。

16. <span id="卷二惠帝纪第二-16"></span>
三月甲子，皇帝冠，赦天下。省法令妨吏民者；除挟书律。长乐宫鸿台灾。宜阳雨血。

17. <span id="卷二惠帝纪第二-17"></span>
秋七月乙亥，未央宫凌室灾；丙子，织室灾。

18. <span id="卷二惠帝纪第二-18"></span>
五年冬十月，雷；桃李华，枣实。

19. <span id="卷二惠帝纪第二-19"></span>
春正月，复发长安六百里内男女十四万五千人城长安，三十日罢。

20. <span id="卷二惠帝纪第二-20"></span>
夏，大旱。

21. <span id="卷二惠帝纪第二-21"></span>
秋八月己丑，相国参薨。

22. <span id="卷二惠帝纪第二-22"></span>
九月，长安城成。赐民爵，户一级。

23. <span id="卷二惠帝纪第二-23"></span>
六年冬十月辛丑，齐王肥薨。

24. <span id="卷二惠帝纪第二-24"></span>
令民得卖爵。女子年十五以上至三十不嫁，五算。

25. <span id="卷二惠帝纪第二-25"></span>
夏六月，舞阳侯哙薨。

26. <span id="卷二惠帝纪第二-26"></span>
起长安西市，修敖仓。

27. <span id="卷二惠帝纪第二-27"></span>
七年冬十月，发车骑、材官诣荥阳，太尉灌婴将。

28. <span id="卷二惠帝纪第二-28"></span>
春正月辛丑朔，日有蚀之。夏五月丁卯，日有蚀之，既。

29. <span id="卷二惠帝纪第二-29"></span>
秋八月戊寅，帝崩于未央宫。九月辛丑，葬安陵。

30. <span id="卷二惠帝纪第二-30"></span>
赞曰：孝惠内修亲亲，外礼宰相，优宠齐悼、赵隐，恩敬笃矣。闻叔孙通之谏则惧然，纳曹相国之对而心说，可谓宽仁之主。曹吕太后亏损至德，悲夫！
