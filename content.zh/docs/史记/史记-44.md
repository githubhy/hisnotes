---
weight: 45
title: 魏世家
---

# 魏世家

1. <span id="魏世家-1"></span>
魏之先，毕公高之後也。毕公高与周同姓。武王之伐纣，而高封於毕，於是为毕姓。其後绝封，为庶人，或在中国，或在夷狄。其苗裔曰毕万，事晋献公。

2. <span id="魏世家-2"></span>
献公之十六年，赵夙为御，毕万为右，以伐霍、耿、魏，灭之。以耿封赵夙，以魏封毕万，为大夫。卜偃曰：“毕万之後必大矣，万，满数也；魏，大名也。以是始赏，天开之矣，天子曰兆民，诸侯曰万民。今命之大，以从满数，其必有众。”初，毕万卜事晋，遇屯之比。辛廖占之，曰：“吉。屯固比入，吉孰大焉，其必蕃昌。”

3. <span id="魏世家-3"></span>
毕万封十一年，晋献公卒，四子争更立，晋乱。而毕万之世弥大，从其国名为魏氏。生武子。魏武子以魏诸子事晋公子重耳。晋献公之二十一年，武子从重耳出亡。十九年反，重耳立为晋文公，而令魏武子袭魏氏之後封，列为大夫，治於魏。生悼子。

4. <span id="魏世家-4"></span>
魏悼子徙治霍。生魏绛。

5. <span id="魏世家-5"></span>
魏绛事晋悼公。悼公三年，会诸侯。悼公弟杨干乱行，魏绛僇辱杨干。悼公怒曰：“合诸侯以为荣，今辱吾弟！”将诛魏绛。或说悼公，悼公止。卒任魏绛政，使和戎、翟，戎、翟亲附。悼公之十一年，曰：“自吾用魏绛，八年之中，九合诸侯，戎、翟和，子之力也。”赐之乐，三让，然後受之。徙治安邑。魏绛卒，谥为昭子。生魏嬴。嬴生魏献子。

6. <span id="魏世家-6"></span>
献子事晋昭公。昭公卒而六卿彊，公室卑。

7. <span id="魏世家-7"></span>
晋顷公之十二年，韩宣子老，魏献子为国政。晋宗室祁氏、羊舌氏相恶，六卿诛之，尽取其邑为十县，六卿各令其子为之大夫。献子与赵简子、中行文子、范献子并为晋卿。

8. <span id="魏世家-8"></span>
其後十四岁而孔子相鲁。後四岁，赵简子以晋阳之乱也，而与韩、魏共攻范、中行氏。魏献子生魏侈。魏侈与赵鞅共攻范、中行氏。

9. <span id="魏世家-9"></span>
魏侈之孙曰魏桓子，与韩康子、赵襄子共伐灭知伯，分其地。

10. <span id="魏世家-10"></span>
桓子之孙曰文侯都。魏文侯元年，秦灵公之元年也。与韩武子、赵桓子、周威王同时。

11. <span id="魏世家-11"></span>
六年，城少梁。十三年，使子击围繁、庞，出其民。十六年，伐秦，筑临晋元里。

12. <span id="魏世家-12"></span>
十七年，伐中山，使子击守之，赵仓唐傅之。子击逢文侯之师田子方於朝歌，引车避，下谒。田子方不为礼。子击因问曰：“富贵者骄人乎？且贫贱者骄人乎？”子方曰：“亦贫贱者骄人耳。夫诸侯而骄人则失其国，大夫而骄人则失其家。贫贱者，行不合，言不用，则去之楚、越，若脱鵕然，柰何其同之哉！”子击不怿而去。西攻秦，至郑而还，筑雒阴、合阳。

13. <span id="魏世家-13"></span>
二十二年，魏、赵、韩列为诸侯。

14. <span id="魏世家-14"></span>
二十四年，秦伐我，至阳狐。

15. <span id="魏世家-15"></span>
二十五年，子击生子罃。

16. <span id="魏世家-16"></span>
文侯受子夏经艺，客段干木，过其闾，未尝不轼也。秦尝欲伐魏，或曰：“魏君贤人是礼，国人称仁，上下和合，未可图也。”文侯由此得誉於诸侯。

17. <span id="魏世家-17"></span>
任西门豹守鄴，而河内称治。

18. <span id="魏世家-18"></span>
魏文侯谓李克曰：“先生尝教寡人曰‘家贫则思良妻，国乱则思良相’。今所置非成则璜，二子何如？”李克对曰：“臣闻之，卑不谋尊，疏不谋戚。臣在阙门之外，不敢当命。”文侯曰：“先生临事勿让。”李克曰：“君不察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！”文侯曰：“先生就舍，寡人之相定矣。”李克趋而出，过翟璜之家。翟璜曰：“今者闻君召先生而卜相，果谁为之？”李克曰：“魏成子为相矣。”翟璜忿然作色曰：“以耳目之所睹记，臣何负於魏成子？西河之守，臣之所进也。君内以鄴为忧，臣进西门豹。君谋欲伐中山，臣进乐羊。中山以拔，无使守之，臣进先生。君之子无傅，臣进屈侯鲋。臣何以负於魏成子！”李克曰：“且子之言克於子之君者，岂将比周以求大官哉？君问而置相‘非成则璜，二子何如’？克对曰：‘君不察故也。居视其所亲，富视其所与，达视其所举，穷视其所不为，贫视其所不取，五者足以定之矣，何待克哉！’是以知魏成子之为相也。且子安得与魏成子比乎？魏成子以食禄千锺，什九在外，什一在内，是以东得卜子夏、田子方、段干木。此三人者，君皆师之。子之所进五人者，君皆臣之。子恶得与魏成子比也？”翟璜逡巡再拜曰：“璜，鄙人也，失对，原卒为弟子。”

19. <span id="魏世家-19"></span>
二十六年，虢山崩，壅河。

20. <span id="魏世家-20"></span>
三十二年，伐郑。城酸枣。败秦于注。三十五年，齐伐取我襄陵。三十六年，秦侵我阴晋。

21. <span id="魏世家-21"></span>
三十八年，伐秦，败我武下，得其将识。是岁，文侯卒，子击立，是为武侯。

22. <span id="魏世家-22"></span>
魏武侯元年，赵敬侯初立，公子朔为乱，不胜，奔魏，与魏袭邯郸，魏败而去。

23. <span id="魏世家-23"></span>
二年，城安邑、王垣。

24. <span id="魏世家-24"></span>
七年，伐齐，至桑丘。九年，翟败我于澮。使吴起伐齐，至灵丘。齐威王初立。

25. <span id="魏世家-25"></span>
十一年，与韩、赵三分晋地，灭其後。

26. <span id="魏世家-26"></span>
十三年，秦献公县栎阳。十五年，败赵北蔺。

27. <span id="魏世家-27"></span>
十六年，伐楚，取鲁阳。武侯卒，子罃立，是为惠王。

28. <span id="魏世家-28"></span>
惠王元年，初，武侯卒也，罃与公中缓争为太子。公孙颀自宋入赵，自赵入韩，谓韩懿侯曰：“魏罃与公中缓争为太子，君亦闻之乎？今魏罃得王错，挟上党，固半国也。因而除之，破魏必矣，不可失也。”懿侯说，乃与赵成侯合军并兵以伐魏，战于浊泽，魏氏大败，魏君围。赵谓韩曰：“除魏君，立公中缓，割地而退，我且利。”韩曰：“不可。杀魏君，人必曰暴；割地而退，人必曰贪。不如两分之。魏分为两，不彊於宋、卫，则我终无魏之患矣。”赵不听。韩不说，以其少卒夜去。惠王之所以身不死，国不分者，二家谋不和也。若从一家之谋，则魏必分矣。故曰“君终无適子，其国可破也”。

29. <span id="魏世家-29"></span>
二年，魏败韩于马陵，败赵于怀。三年，齐败我观。五年，与韩会宅阳。城武堵。为秦所败。六年，伐取宋仪台。九年，伐败韩于澮。与秦战少梁，虏我将公孙痤，取庞。秦献公卒，子孝公立。

30. <span id="魏世家-30"></span>
十年，伐取赵皮牢。彗星见。十二年，星昼坠，有声。

31. <span id="魏世家-31"></span>
十四年，与赵会鄗。十五年，鲁、卫、宋、郑君来朝。十六年，与秦孝公会杜平。侵宋黄池，宋复取之。

32. <span id="魏世家-32"></span>
十七年，与秦战元里，秦取我少梁。围赵邯郸。十八年，拔邯郸。赵请救于齐，齐使田忌、孙膑救赵，败魏桂陵。

33. <span id="魏世家-33"></span>
十九年，诸侯围我襄陵。筑长城，塞固阳。

34. <span id="魏世家-34"></span>
二十年，归赵邯郸，与盟漳水上。二十一年，与秦会彤。赵成侯卒。二十八年，齐威王卒。中山君相魏。

35. <span id="魏世家-35"></span>
三十年，魏伐赵，赵告急齐。齐宣王用孙子计，救赵击魏。魏遂大兴师，使庞涓将，而令太子申为上将军。过外黄，外黄徐子谓太子曰：“臣有百战百胜之术。”太子曰：“可得闻乎？”客曰：“固原效之。”曰：“太子自将攻齐，大胜并莒，则富不过有魏，贵不益为王。若战不胜齐，则万世无魏矣。此臣之百战百胜之术也。”太子曰：“诺，请必从公之言而还矣。”客曰：“太子虽欲还，不得矣。彼劝太子战攻，欲啜汁者众。太子虽欲还，恐不得矣。”太子因欲还，其御曰：“将出而还，与北同。”太子果与齐人战，败於马陵。齐虏魏太子申，杀将军涓，军遂大破。

36. <span id="魏世家-36"></span>
三十一年，秦、赵、齐共伐我，秦将商君诈我将军公子卬而袭夺其军，破之。秦用商君，东地至河，而齐、赵数破我，安邑近秦，於是徙治大梁。以公子赫为太子。

37. <span id="魏世家-37"></span>
三十三年，秦孝公卒，商君亡秦归魏，魏怒，不入。三十五年，与齐宣王会平阿南。

38. <span id="魏世家-38"></span>
惠王数被於军旅，卑礼厚币以招贤者。邹衍、淳于髡、孟轲皆至梁。梁惠王曰：“寡人不佞，兵三折於外，太子虏，上将死，国以空虚，以羞先君宗庙社稷，寡人甚丑之，叟不远千里，辱幸至弊邑之廷，将何利吾国？”孟轲曰：“君不可以言利若是。夫君欲利则大夫欲利，大夫欲利则庶人欲利，上下争利，国则危矣。为人君，仁义而已矣，何以利为！”

39. <span id="魏世家-39"></span>
三十六年，复与齐王会甄。是岁，惠王卒，子襄王立。

40. <span id="魏世家-40"></span>
襄王元年，与诸侯会徐州，相王也。追尊父惠王为王。

41. <span id="魏世家-41"></span>
五年，秦败我龙贾军四万五千于雕阴，围我焦、曲沃。予秦河西之地。

42. <span id="魏世家-42"></span>
六年，与秦会应。秦取我汾阴、皮氏、焦。魏伐楚，败之陉山。七年，魏尽入上郡于秦。秦降我蒲阳。八年，秦归我焦、曲沃。

43. <span id="魏世家-43"></span>
十二年，楚败我襄陵。诸侯执政与秦相张仪会齧桑。十三年，张仪相魏。魏有女子化为丈夫。秦取我曲沃、平周。

44. <span id="魏世家-44"></span>
十六年，襄王卒，子哀王立。张仪复归秦。

45. <span id="魏世家-45"></span>
哀王元年，五国共攻秦，不胜而去。

46. <span id="魏世家-46"></span>
二年，齐败我观津。五年，秦使樗里子伐取我曲沃，走犀首岸门。六年，秦来立公子政为太子。与秦会临晋。七年，攻齐。与秦伐燕。

47. <span id="魏世家-47"></span>
八年，伐卫，拔列城二。见卫君曰：“请罢魏兵，免成陵君可乎？”卫君曰：“先生果能，孤请世世以卫事先生。”如耳见成陵君曰：“昔者魏伐赵，断羊肠，拔阏与，约斩赵，赵分而为二，所以不亡者，魏为从主也。今卫已迫亡，将西请事於秦。与其以秦醳卫，不如以魏醳卫，卫之德魏必终无穷。”成陵君曰：“诺。”如耳见魏王曰：“臣有谒於卫。卫故周室之别也，其称小国，多宝器。今国迫於难而宝器不出者，其心以为攻卫醳卫不以王为主，故宝器虽出必不入於王也。臣窃料之，先言醳卫者必受卫者也。”如耳出，成陵君入，以其言见魏王。魏王听其说，罢其兵，免成陵君，终身不见。

48. <span id="魏世家-48"></span>
九年，与秦王会临晋。张仪、魏章皆归于魏。魏相田需死，楚害张仪、犀首、薛公。楚相昭鱼谓苏代曰：“田需死，吾恐张仪、犀首、薛公有一人相魏者也。”代曰：“然相者欲谁而君便之？”昭鱼曰：“吾欲太子之自相也。”代曰：“请为君北，必相之。”昭鱼曰：“柰何？”对曰：“君其为梁王，代请说君。”昭鱼曰：“柰何？”对曰：“代也从楚来，昭鱼甚忧，曰：‘田需死，吾恐张仪、犀首、薛公有一人相魏者也。’代曰：‘梁王，长主也，必不相张仪。张仪相，必右秦而左魏。犀首相，必右韩而左魏。薛公相，必右齐而左魏。梁王，长主也，必不便也。’王曰：‘然则寡人孰相？’代曰：‘莫若太子之自相。太子之自相，是三人者皆以太子为非常相也，皆将务以其国事魏，欲得丞相玺也。以魏之彊，而三万乘之国辅之，魏必安矣。故曰莫若太子之自相也。’”遂北见梁王，以此告之。太子果相魏。

49. <span id="魏世家-49"></span>
十年，张仪死。十一年，与秦武王会应。十二年，太子朝於秦。秦来伐我皮氏，未拔而解。十四年，秦来归武王后。十六年，秦拔我蒲反、阳晋、封陵。十七年，与秦会临晋。秦予我蒲反。十八年，与秦伐楚。`二十一年，与齐、韩共败秦军函谷。

50. <span id="魏世家-50"></span>
二十三年，秦复予我河外及封陵为和。哀王卒，子昭王立。

51. <span id="魏世家-51"></span>
昭王元年，秦拔我襄城。二年，与秦战，我不利。三年，佐韩攻秦，秦将白起败我军伊阙二十四万。六年，予秦河东地方四百里。芒卯以诈重。七年，秦拔我城大小六十一。八年，秦昭王为西帝，齐湣王为东帝，月馀，皆复称王归帝。九年，秦拔我新垣、曲阳之城。

52. <span id="魏世家-52"></span>
十年，齐灭宋，宋王死我温。十二年，与秦、赵、韩、燕共伐齐，败之济西，湣王出亡。燕独入临菑。与秦王会西周。

53. <span id="魏世家-53"></span>
十三年，秦拔我安城。兵到大梁，去。十八年，秦拔郢，楚王徙陈。

54. <span id="魏世家-54"></span>
十九年，昭王卒，子安釐王立。

55. <span id="魏世家-55"></span>
安釐王元年，秦拔我两城。二年，又拔我二城，军大梁下，韩来救，予秦温以和。三年，秦拔我四城，斩首四万。四年，秦破我及韩、赵，杀十五万人，走我将芒卯。魏将段干子请予秦南阳以和。苏代谓魏王曰：“欲玺者段干子也，欲地者秦也。今王使欲地者制玺，使欲玺者制地，魏氏地不尽则不知已。且夫以地事秦，譬犹抱薪救火，薪不尽，火不灭。”王曰：“是则然也。虽然，事始已行，不可更矣。”对曰：“王独不见夫博之所以贵枭者，便则食，不便则止矣。今王曰‘事始已行，不可更’，是何王之用智不如用枭也？”

56. <span id="魏世家-56"></span>
九年，秦拔我怀。十年，秦太子外质於魏死。十一年，秦拔我郪丘。

57. <span id="魏世家-57"></span>
秦昭王谓左右曰：“今时韩、魏与始孰彊？”对曰：“不如始彊。”王曰：“今时如耳、魏齐与孟尝、芒卯孰贤？”对曰：“不如。”王曰：“以孟尝、芒卯之贤，率彊韩、魏以攻秦，犹无柰寡人何也。今以无能之如耳、魏齐而率弱韩、魏以伐秦，其无柰寡人何亦明矣。”左右皆曰：“甚然。”中旗冯琴而对曰：“王之料天下过矣。当晋六卿之时，知氏最彊，灭范、中行，又率韩、魏之兵以围赵襄子於晋阳，决晋水以灌晋阳之城，不湛者三版。知伯行水，魏桓子御，韩康子为参乘。知伯曰：‘吾始不知水之可以亡人之国也，乃今知之。’汾水可以灌安邑，绛水可以灌平阳。魏桓子肘韩康子，韩康子履魏桓子，肘足接於车上，而知氏地分，身死国亡，为天下笑。今秦兵虽彊，不能过知氏；韩、魏虽弱，尚贤其在晋阳之下也。此方其用肘足之时也，原王之勿易也！”於是秦王恐。

58. <span id="魏世家-58"></span>
齐、楚相约而攻魏，魏使人求救於秦，冠盖相望也，而秦救不至。魏人有唐雎者，年九十馀矣，谓魏王曰：“老臣请西说秦王，令兵先臣出。”魏王再拜，遂约车而遣之。唐雎到，入见秦王。秦王曰：“丈人芒然乃远至此，甚苦矣！夫魏之来求救数矣，寡人知魏之急已。”唐雎对曰：“大王已知魏之急而救不发者，臣窃以为用策之臣无任矣。夫魏，一万乘之国也，然所以西面而事秦，称东籓，受冠带，祠春秋者，以秦之彊足以为与也。今齐、楚之兵已合於魏郊矣，而秦救不发，亦将赖其未急也。使之大急，彼且割地而约从，王尚何救焉？必待其急而救之，是失一东籓之魏而彊二敌之齐、楚，则王何利焉？”於是秦昭王遽为发兵救魏。魏氏复定。

59. <span id="魏世家-59"></span>
赵使人谓魏王曰：“为我杀范痤，吾请献七十里之地。”魏王曰：“诺。”使吏捕之，围而未杀。痤因上屋骑危，谓使者曰：“与其以死痤市，不如以生痤市。有如痤死，赵不予王地，则王将柰何？故不若与先定割地，然後杀痤。”魏王曰：“善。”痤因上书信陵君曰：“痤，故魏之免相也，赵以地杀痤而魏王听之，有如彊秦亦将袭赵之欲，则君且柰何？”信陵君言於王而出之。

60. <span id="魏世家-60"></span>
魏王以秦救之故，欲亲秦而伐韩，以求故地。无忌谓魏王曰：

61. <span id="魏世家-61"></span>
秦与戎翟同俗，有虎狼之心，贪戾好利无信，不识礼义德行。苟有利焉，不顾亲戚兄弟，若禽兽耳，此天下之所识也，非有所施厚积德也。故太后母也，而以忧死；穰侯舅也，功莫大焉，而竟逐之；两弟无罪，而再夺之国。此於亲戚若此，而况於仇雠之国乎？今王与秦共伐韩而益近秦患，臣甚惑之。而王不识则不明，群臣莫以闻则不忠。

62. <span id="魏世家-62"></span>
今韩氏以一女子奉一弱主，内有大乱，外交彊秦魏之兵，王以为不亡乎？韩亡，秦有郑地，与大梁鄴，王以为安乎？王欲得故地，今负彊秦之亲，王以为利乎？

63. <span id="魏世家-63"></span>
秦非无事之国也，韩亡之後必将更事，更事必就易与利，就易与利必不伐楚与赵矣。是何也？夫越山逾河，绝韩上党而攻彊赵，是复阏与之事，秦必不为也。若道河内，倍鄴、朝歌，绝漳滏水，与赵兵决於邯郸之郊，是知伯之祸也，秦又不敢。伐楚，道涉谷，行三千里。而攻冥戹之塞，所行甚远，所攻甚难，秦又不为也。若道河外，倍大梁，右上蔡、召陵，与楚兵决於陈郊，秦又不敢。故曰秦必不伐楚与赵矣，又不攻卫与齐矣。

64. <span id="魏世家-64"></span>
夫韩亡之後，兵出之日，非魏无攻已。秦固有怀、茅、邢丘，城垝津以临河内，河内共、汲。必危；有郑地，得垣雍，决荧泽水灌大梁，大梁必亡。王之使者出过而恶安陵氏於秦，秦之欲诛之久矣。秦叶阳、昆阳与舞阳邻，听使者之恶之，随安陵氏而亡之，绕舞阳之北，以东临许，南国必危，国无害乎？

65. <span id="魏世家-65"></span>
夫憎韩不爱安陵氏可也，夫不患秦之不爱南国非也。异日者，秦在河西晋，国去梁千里，有河山以阑之，有周韩以间之。从林乡军以至于今，秦七攻魏，五入囿中，边城尽拔，文台堕，垂都焚，林木伐，麋鹿尽，而国继以围。又长驱梁北，东至陶卫之郊，北至平监。所亡於秦者，山南山北，河外河内，大县数十，名都数百。秦乃在河西晋，去梁千里，而祸若是矣，又况於使秦无韩，有郑地，无河山而阑之，无周韩而间之，去大梁百里，祸必由此矣。

66. <span id="魏世家-66"></span>
异日者，从之不成也，楚、魏疑而韩不可得也。今韩受兵三年，秦桡之以讲，识亡不听，投质於赵，请为天下雁行顿刃，楚、赵必集兵，皆识秦之欲无穷也，非尽亡天下之国而臣海内，必不休矣。是故臣原以从事王，王速受楚赵之约，而挟韩之质以存韩，而求故地，韩必效之。

67. <span id="魏世家-67"></span>
夫存韩安魏而利天下，此亦王之天时已。通韩上党於共、甯，使道安成，出入赋之，是魏重质韩以其上党也。今有其赋，足以富国。韩必德魏爱魏重魏畏魏，韩必不敢反魏，是韩则魏之县也。魏得韩以为县，卫、大梁、河外必安矣。今不存韩，二周、安陵必危，楚、赵大破，卫、齐甚畏，天下西乡而驰秦入朝而为臣不久矣。

68. <span id="魏世家-68"></span>
二十年，秦围邯郸，信陵君无忌矫夺将军晋鄙兵以救赵，赵得全。无忌因留赵。二十六年，秦昭王卒。

69. <span id="魏世家-69"></span>
三十年，无忌归魏，率五国兵攻秦，败之河外，走蒙骜。魏太子增质於秦，秦怒，欲囚魏太子增。或为增谓秦王曰：“公孙喜固谓魏相曰‘请以魏疾击秦，秦王怒，必囚增。魏王又怒，击秦，秦必伤’。今王囚增，是喜之计中也。故不若贵增而合魏，以疑之於齐、韩。”秦乃止增。

70. <span id="魏世家-70"></span>
三十一年，秦王政初立。

71. <span id="魏世家-71"></span>
三十四年，安釐王卒，太子增立，是为景湣王。信陵君无忌卒。

72. <span id="魏世家-72"></span>
景湣王元年，秦拔我二十城，以为秦东郡。二年，秦拔我朝歌。卫徙野王。三年，秦拔我汲。五年，秦拔我垣、蒲阳、衍。十五年，景湣王卒，子王假立。

73. <span id="魏世家-73"></span>
王假元年，燕太子丹使荆轲刺秦王，秦王觉之。

74. <span id="魏世家-74"></span>
三年，秦灌大梁，虏王假，遂灭魏以为郡县。

75. <span id="魏世家-75"></span>
太史公曰：吾適故大梁之墟，墟中人曰：“秦之破梁，引河沟而灌大梁，三月城坏，王请降，遂灭魏。”说者皆曰魏以不用信陵君故，国削弱至於亡，余以为不然。天方令秦平海内，其业未成，魏虽得阿衡之佐，曷益乎？

76. <span id="魏世家-76"></span>
毕公之苗，因国为姓。大名始赏，盈数自正。胤裔繁昌，系载忠正。杨干就戮，智氏奔命。文始建侯，武实彊盛。大梁东徙，长安北侦。卯既无功，卬亦外聘。王假削弱，虏於秦政。

77. <span id="魏世家-77"></span>
韩之先与周同姓，姓姬氏。其後苗裔事晋，得封於韩原，曰韩武子。武子後三世有韩厥，从封姓为韩氏。

78. <span id="魏世家-78"></span>
韩厥，晋景公之三年，晋司寇屠岸贾将作乱，诛灵公之贼赵盾。赵盾已死矣，欲诛其子赵朔。韩厥止贾，贾不听。厥告赵朔令亡。朔曰：“子必能不绝赵祀，死不恨矣。”韩厥许之。及贾诛赵氏，厥称疾不出。程婴、公孙杵臼之藏赵孤赵武也，厥知之。

79. <span id="魏世家-79"></span>
景公十一年，厥与郤克将兵八百乘伐齐，败齐顷公于鞍，获逢丑父。於是晋作六卿，而韩厥在一卿之位，号为献子。

80. <span id="魏世家-80"></span>
晋景公十七年，病，卜大业之不遂者为祟。韩厥称赵成季之功，今後无祀，以感景公。景公问曰：“尚有世乎？”厥於是言赵武，而复与故赵氏田邑，续赵氏祀。

81. <span id="魏世家-81"></span>
晋悼公之七年，韩献子老。献子卒，子宣子代。宣字徙居州。

82. <span id="魏世家-82"></span>
晋平公十四年，吴季札使晋，曰：“晋国之政卒归於韩、魏、赵矣。”晋顷公十二年，韩宣子与赵、魏共分祁氏、羊舌氏十县。晋定公十五年，宣子与赵简子侵伐范、中行氏。宣子卒，子贞子代立。贞子徙居平阳。

83. <span id="魏世家-83"></span>
贞子卒，子简子代。简子卒，子庄子代。庄子卒，子康子代。康子与赵襄子、魏桓子共败知伯，分其地，地益大，大於诸侯。

84. <span id="魏世家-84"></span>
康子卒，子武子代。武子二年，伐郑，杀其君幽公。十六年，武子卒，子景侯立。

85. <span id="魏世家-85"></span>
景侯虔元年，伐郑，取雍丘。二年，郑败我负黍。

86. <span id="魏世家-86"></span>
六年，与赵、魏俱得列为诸侯。

87. <span id="魏世家-87"></span>
九年，郑围我阳翟。景侯卒，子列侯取立。

88. <span id="魏世家-88"></span>
列侯三年，聂政杀韩相侠累。九年，秦伐我宜阳，取六邑。十三年，列侯卒，子文侯立。是岁魏文侯卒。

89. <span id="魏世家-89"></span>
文侯二年，伐郑，取阳城。伐宋，到彭城，执宋君。七年，伐齐，至桑丘。郑反晋。九年，伐齐，至灵丘。十年，文侯卒，子哀侯立。

90. <span id="魏世家-90"></span>
哀侯元年，与赵、魏分晋国。二年，灭郑，因徙都郑。

91. <span id="魏世家-91"></span>
六年，韩严弑其君哀侯。而子懿侯立。

92. <span id="魏世家-92"></span>
懿侯二年，魏败我马陵。五年，与魏惠王会宅阳。九年，魏败我澮。十二年，懿侯卒，子昭侯立。

93. <span id="魏世家-93"></span>
昭侯元年，秦败我西山。二年，宋取我黄池。魏取硃。六年，伐东周，取陵观、邢丘。

94. <span id="魏世家-94"></span>
八年，申不害相韩，脩术行道，国内以治，诸侯不来侵伐。

95. <span id="魏世家-95"></span>
十年，韩姬弑其君悼公。十一年，昭侯如秦。二十二年，申不害死。二十四年，秦来拔我宜阳。

96. <span id="魏世家-96"></span>
二十五年，旱，作高门。屈宜臼曰：“昭侯不出此门。何也？不时。吾所谓时者，非时日也，人固有利不利时。昭侯尝利矣，不作高门。往年秦拔宜阳，今年旱，昭侯不以此时恤民之急，而顾益奢，此谓‘时绌举赢’。”二十六年，高门成，昭侯卒，果不出此门。子宣惠王立。

97. <span id="魏世家-97"></span>
宣惠王五年，张仪相秦。八年，魏败我将韩举。十一年，君号为王。与赵会区鼠。十四，秦伐败我鄢。

98. <span id="魏世家-98"></span>
十六年，秦败我脩鱼，虏得韩将宧、申差於浊泽。韩氏急，公仲谓韩王曰：“与国非可恃也。今秦之欲伐楚久矣，王不如因张仪为和於秦，赂以一名都，具甲，与之南伐楚，此以一易二之计也。”韩王曰：“善。”乃警公仲之行，将西购於秦。楚王闻之大恐，召陈轸告之。陈轸曰：“秦之欲伐楚久矣，今又得韩之名都一而具甲，秦韩并兵而伐楚，此秦所祷祀而求也。今已得之矣，楚国必伐矣。王听臣为之警四境之内，起师言救韩，命战车满道路，发信臣，多其车，重其币，使信王之救己也。纵韩不能听我，韩必德王也，必不为雁行以来，是秦韩不和也，兵虽至，楚不大病也。为能听我绝和於秦，秦必大怒，以厚怨韩。韩之南交楚，必轻秦；轻秦，其应秦必不敬：是因秦、韩之兵而免楚国之患也。”楚王曰：“善。”乃警四境之内，兴师言救韩。命战车满道路，发信臣，多其车，重其币。谓韩王曰：“不穀国虽小，已悉发之矣。原大国遂肆志於秦，不穀将以楚殉韩。”韩王闻之大说，乃止公仲之行。公仲曰：“不可。夫以实伐我者秦也，以虚名救我者楚也。王恃楚之虚名，而轻绝彊秦之敌，王必为天下大笑。且楚韩非兄弟之国也，又非素约而谋伐秦也。已有伐形，因发兵言救韩，此必陈轸之谋也。且王已使人报於秦矣，今不行，是欺秦也。夫轻欺彊秦而信楚之谋臣，恐王必悔之。”韩王不听，遂绝於秦。秦因大怒，益甲伐韩，大战，楚救不至韩。十九年，大破我岸门。太子仓质於秦以和。

99. <span id="魏世家-99"></span>
二十一年，与秦共攻楚，败楚将屈丐，斩首八万於丹阳。”是岁，宣惠王卒，太子仓立，是为襄王。

100. <span id="魏世家-100"></span>
襄王四年，与秦武王会临晋。其秋，秦使甘茂攻我宜阳。五年，秦拔我宜阳，斩首六万。秦武王卒。六年，秦复与我武遂。九年，秦复取我武遂。十年，太子婴朝秦而归。十一年，秦伐我，取穰。与秦伐楚，败楚将唐眛。

101. <span id="魏世家-101"></span>
十二年，太子婴死。公子咎、公子虮虱争为太子。时虮虱质於楚。苏代谓韩咎曰：“虮虱亡在楚，楚王欲内之甚。今楚兵十馀万在方城之外，公何不令楚王筑万室之都雍氏之旁，韩必起兵以救之，公必将矣。公因以韩楚之兵奉虮虱而内之，其听公必矣，必以楚韩封公也。”韩咎从其计。

102. <span id="魏世家-102"></span>
楚围雍氏，韩求救於秦。秦未为发，使公孙昧入韩。公仲曰：“子以秦为且救韩乎？”对曰：“秦王之言曰‘请道南郑、蓝田，出兵於楚以待公’，殆不合矣。”公仲曰：“子以为果乎？”对曰：“秦王必祖张仪之故智。”楚威王攻梁也，张仪谓秦王曰：‘与楚攻魏，魏折而入於楚，韩固其与国也，是秦孤也。不如出兵以到之，魏楚大战，秦取西河之外以归。’今其状阳言与韩，其实阴善楚。公待秦而到，必轻与楚战。楚阴得秦之不用也，必易与公相支也。公战而胜楚，遂与公乘楚，施三川而归。公战不胜楚，楚塞三川守之，公不能救也。窃为公患之。司马庚三反於郢，甘茂与昭鱼遇於商於，其言收玺，实类有约也。”公仲恐，曰：“然则柰何？”曰：“公必先韩而後秦，先身而後张仪。公不如亟以国合於齐楚，齐楚必委国於公。公之所恶者张仪也，其实犹不无秦也。”於是楚解雍氏围。

103. <span id="魏世家-103"></span>
苏代又谓秦太后弟琇戎曰：“公叔伯婴恐秦楚之内虮虱也，公何不为韩求质子於楚？楚王听入质子於韩，则公叔伯婴知秦楚之不以虮虱为事，必以韩合於秦楚。秦楚挟韩以窘魏，魏氏不敢合於齐，是齐孤也。公又为秦求质子於楚，楚不听，怨结於韩。韩挟齐魏以围楚，楚必重公。公挟秦楚之重以积德於韩，公叔伯婴必以国待公。”於是虮虱竟不得归韩。韩立咎为太子。齐、魏王来。

104. <span id="魏世家-104"></span>
十四年，与齐、魏王共击秦，至函谷而军焉。十六年，秦与我河外及武遂。襄王卒，太子咎立，是为釐王。

105. <span id="魏世家-105"></span>
釐王三年，使公孙喜率周、魏攻秦。秦败我二十四万，虏喜伊阙。五年，秦拔我宛。六年，与秦武遂地二百里。十年，秦败我师于夏山。十二年，与秦昭王会西周而佐秦攻齐。齐败，湣王出亡。十四年，与秦会两周间。二十一年，使暴烝救魏，为秦所败，烝走开封。

106. <span id="魏世家-106"></span>
二十三年，赵、魏攻我华阳。韩告急於秦，秦不救。韩相国谓陈筮曰：“事急，原公虽病，为一宿之行。”陈筮见穰侯。穰侯曰：“事急乎？故使公来。”陈筮曰：“未急也。”穰侯怒曰：“是可以为公之主使乎？夫冠盖相望，告敝邑甚急，公来言未急，何也？”陈筮曰：“彼韩急则将变而佗从，以未急，故复来耳。”穰侯曰：“公无见王，请今发兵救韩。”八日而至，败赵、魏於华阳之下。是岁，釐王卒，子桓惠王立。

107. <span id="魏世家-107"></span>
桓惠王元年，伐燕。九年，秦拔我陉，城汾旁。十年，秦击我於太行，我上党郡守以上党郡降赵。十四年，秦拔赵上党，杀马服子卒四十馀万於长平。十七年，秦拔我阳城、负黍。二十二年，秦昭王卒。二十四年，秦拔我城皋、荥阳。二十六年，秦悉拔我上党。二十九年，秦拔我十三城。

108. <span id="魏世家-108"></span>
三十四年，桓惠王卒，子王安立。

109. <span id="魏世家-109"></span>
王安五年，秦攻韩，韩急，使韩非使秦，秦留非，因杀之。

110. <span id="魏世家-110"></span>
九年，秦虏王安，尽入其地，为颍州郡。韩遂亡。

111. <span id="魏世家-111"></span>
太史公曰：韩厥之感晋景公，绍赵孤之子武，以成程婴、公孙杵臼之义，此天下之阴德也。韩氏之功，於晋未睹其大者也。然与赵、魏终为诸侯十馀世，宜乎哉！

112. <span id="魏世家-112"></span>
韩氏之先，实宗周武。事微国小，春秋无语。後裔事晋，韩原是处。赵孤克立，智伯可取。既徙平阳，又侵负黍。景赵俱侯，惠又僭主。秦败脩鱼，魏会区鼠。韩非虽使，不禁狼虎。
