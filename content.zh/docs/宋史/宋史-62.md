---
weight: 63
title: 志第十五 五行一下
---

# 志第十五 五行一下

## 水下

1. <span id="志第十五_五行一下-水下-1"></span>
建隆三年春，延、宁二州雪盈尺，沟洫复冰，草木不华。丹州雪二尺。

2. <span id="志第十五_五行一下-水下-2"></span>
太平兴国七年三月，宣州霜雪害桑稼。

3. <span id="志第十五_五行一下-水下-3"></span>
雍熙二年冬，南康军大雨雪，江水冰，胜重载。

4. <span id="志第十五_五行一下-水下-4"></span>
端拱元年闰五月，郓州风雪伤麦。

5. <span id="志第十五_五行一下-水下-5"></span>
淳化三年九月，京兆府大雪害苗稼。四年二月，商州大雪，民多冻死。

6. <span id="志第十五_五行一下-水下-6"></span>
咸平四年三月丁丑，京师及近畿诸州雪，损桑。

7. <span id="志第十五_五行一下-水下-7"></span>
天禧元年十一月，京师大雪，苦寒，人多冻死，路有僵尸，遣中使埋之四郊。

8. <span id="志第十五_五行一下-水下-8"></span>
二年正月，永州大雪，六昼夜方止，江、溪鱼皆冻死。

9. <span id="志第十五_五行一下-水下-9"></span>
庆历三年十二月丁巳，大雨雪。

10. <span id="志第十五_五行一下-水下-10"></span>
皇祐四年十二月己丑，雪。初，帝以愆亢，责躬减膳，每见辅臣，忧形于色。

11. <span id="志第十五_五行一下-水下-11"></span>
庞籍等因言：“臣等不能燮理阴阳，而上烦陛下责躬引咎，愿守散秩以避贤路。”

12. <span id="志第十五_五行一下-水下-12"></span>
帝曰：“是朕诚不能感天而惠不能及民，非卿等之过也。”是夕，乃得雪。

13. <span id="志第十五_五行一下-水下-13"></span>
至和元年正月，京师大雪，贫弱之民冻死者甚众。

14. <span id="志第十五_五行一下-水下-14"></span>
嘉祐元年正月甲寅朔，御大庆殿受朝。前一夕，殿庭设仗卫既具，而大雨雪折宫架。是日，帝因感风眩，促礼行而罢。壬午，大雨雪，泥途尽冰。都民寒饿，死者甚众。

15. <span id="志第十五_五行一下-水下-15"></span>
元祐二年冬，京师大雪连月，至春不止。久阴恒寒，罢上元节游幸，降德音诸道。八年十一月，京师大雪，多流民。

16. <span id="志第十五_五行一下-水下-16"></span>
元符二年正月甲辰朔，御大庆殿受朝贺，以雪罢。

17. <span id="志第十五_五行一下-水下-17"></span>
政和三年十一月，大雨雪，连十余日不止，平地八尺余。冰滑，人马不能行，诏百官乘轿入朝。飞鸟多死。七年十二月，大雪。诏收养内外乞丐老幼。

18. <span id="志第十五_五行一下-水下-18"></span>
靖康元年闰十一月，大雪，盈三尺不止。天地晦冥，或雪未下时，阴云中有雪丝长数寸堕地。二年正月丁酉，大雪，天寒甚，地冰如镜，行者不能定立。是月乙卯，车驾在青城，大雪数尺，人多冻死。

19. <span id="志第十五_五行一下-水下-19"></span>
建炎三年六月，寒。

20. <span id="志第十五_五行一下-水下-20"></span>
绍兴元年二月寒食日，雪。五年二月乙巳，雨雪。六年二月癸卯，雪。十三年三月癸丑，雨雪。十七年二月丙申，雪。十八年二月癸卯，雪。二十八年三月丙寅，雨雪。二十九年二月戊戌，大雪。三十一年正月戊子，大雨雪，至于己亥，禁旅垒舍有压者，寒甚。

21. <span id="志第十五_五行一下-水下-21"></span>
乾道元年二月，大雪。三月，暴寒，损苗稼。二年春，大雨，寒，至于三月，损蚕麦。二月丙申，雪。四年二月癸丑，大雪。五年二月戊子，雪。六年五月，大风雨，寒，伤稼。七年二月丙辰，雨雪。

22. <span id="志第十五_五行一下-水下-22"></span>
淳熙十二年，淮水冰，断流。是冬，大雪。自十二月至明年正月，或雪，或霰，或雹，或雨水，冰冱尺余，连日不解。台州雪深丈余，冻死者甚众。十六年四月戊子，天水县大雨雪，伤麦。

23. <span id="志第十五_五行一下-水下-23"></span>
绍熙元年三月，留寒至立夏不退。十二月，建宁府大雪深数尺。查源洞寇张海起，民避入山者多冻死。二年正月，行都大雪积冱，河冰厚尺余，寒甚。是春，雷雪相继，冻雨弥月。四年二月己未，雪。

24. <span id="志第十五_五行一下-水下-24"></span>
庆元五年二月庚午，雪。六年二月乙酉，雪。五月，亡暑，气凛如秋。

25. <span id="志第十五_五行一下-水下-25"></span>
开禧三年二月戊申，雪。

26. <span id="志第十五_五行一下-水下-26"></span>
嘉定元年二月甲寅，雪。四年二月丙子，雪。六年二月丁亥，雪。六月，亡暑，夜寒。九年二月乙酉、丙申，雪。十年二月庚申、壬戌，雪。十七年三月癸丑，雪。

27. <span id="志第十五_五行一下-水下-27"></span>
宝庆元年四月辛卯，雪。

28. <span id="志第十五_五行一下-水下-28"></span>
绍定四年二月己巳，雨雪。六年三月壬子，雨雪。

29. <span id="志第十五_五行一下-水下-29"></span>
端平元年二月癸酉，雨雪。二年三月乙未，雨雪。

30. <span id="志第十五_五行一下-水下-30"></span>
嘉熙二年二月乙未，雨雪。

31. <span id="志第十五_五行一下-水下-31"></span>
淳祐六年二月壬申，雨雪。

32. <span id="志第十五_五行一下-水下-32"></span>
宝祐元年二月壬子，雨雪。二年三月戊子，雨雪。六年二月，雨雪。

33. <span id="志第十五_五行一下-水下-33"></span>
开庆元年二月庚辰，雨雪。

34. <span id="志第十五_五行一下-水下-34"></span>
景定五年二月辛亥，雨雪。

35. <span id="志第十五_五行一下-水下-35"></span>
建隆三年春，厌次县陨霜杀桑，民不蚕。

36. <span id="志第十五_五行一下-水下-36"></span>
淳化三年三月，商州霜，花皆死。

37. <span id="志第十五_五行一下-水下-37"></span>
景德四年七月，渭州瓦亭砦早霜伤稼。

38. <span id="志第十五_五行一下-水下-38"></span>
大中祥符九年十二月，大名、澶、相州并霜，害稼。

39. <span id="志第十五_五行一下-水下-39"></span>
至和二年，河东自春陨霜杀桑。

40. <span id="志第十五_五行一下-水下-40"></span>
绍兴七年二月庚申，霜杀桑稼。

41. <span id="志第十五_五行一下-水下-41"></span>
淳熙十六年七月，阶、成、凤、西和州霜，杀稼几尽。

42. <span id="志第十五_五行一下-水下-42"></span>
绍熙三年九月丁未，和州陨霜连三日，杀稼。是月，淮西郡国稼皆伤。

43. <span id="志第十五_五行一下-水下-43"></span>
嘉熙元年三月，霜。

44. <span id="志第十五_五行一下-水下-44"></span>
建隆元年十月，临清县雨雹伤稼。二年七月，义川、云岩二县大雨雹。四年七月，海州风雹。

45. <span id="志第十五_五行一下-水下-45"></span>
乾德二年四月，阳武县雨雹。宋州宁陵县风雨雹伤民田。六月，潞州风雹。七月，同州郃阳县雨雹害稼。八月，肤施县风雹霜害民田。三年四月，尉氏、扶沟二县风雹，害民田，桑枣十损七八。

46. <span id="志第十五_五行一下-水下-46"></span>
开宝二年，风雹害夏苗。

47. <span id="志第十五_五行一下-水下-47"></span>
太平兴国二年六月，景城县雨雹。七月，永定县大风雹害稼。五年四月，冠氏、安丰二县风雹。七年五月，芜湖县雨雹伤稼。八年五月，相州风雹害民田。

48. <span id="志第十五_五行一下-水下-48"></span>
端拱元年三月，霸州大雨雹，杀麦苗。闰五月，润州雨雹伤麦。

49. <span id="志第十五_五行一下-水下-49"></span>
淳化元年六月，许州大风雹，坏军营、民舍千一百五十六区。鱼台县风雹害稼。

50. <span id="志第十五_五行一下-水下-50"></span>
至道二年十一月，代州风雹伤田稼。

51. <span id="志第十五_五行一下-水下-51"></span>
咸平元年九月，定州北平等县风雹伤稼。三年四月丁巳，京师雨雹，飞禽有陨者。六年四月甲申，京师暴雨雹，如弹丸。

52. <span id="志第十五_五行一下-水下-52"></span>
大中祥符三年丙申，京师雨雹。五年八月丙辰，京师雨雹。

53. <span id="志第十五_五行一下-水下-53"></span>
天禧元年九月，镇戎军彭城砦风雹，害民田八百余亩。

54. <span id="志第十五_五行一下-水下-54"></span>
天圣元年五月丙辰，大雨雹。二年七月壬午，大雨雹。六年，京师雨雹。

55. <span id="志第十五_五行一下-水下-55"></span>
嘉祐四年四月丙戌，震雷雨雹。

56. <span id="志第十五_五行一下-水下-56"></span>
熙宁元年秋，鄜州雨雹。三年七月、七年四月五月，京师雨雹。八年夏，鄜州、泾州雨雹。九年二月，京师雨雹。十年夏，鄜州雨雹。秦州大雨雹。

57. <span id="志第十五_五行一下-水下-57"></span>
绍圣二年十月辛未，西南方有雷声，次大雨雹。四年闰二月癸卯，京师雨雹，自辰至申。

58. <span id="志第十五_五行一下-水下-58"></span>
建中靖国元年二月丙申，京师雨雹。五月辛酉，京师大雨雹。

59. <span id="志第十五_五行一下-水下-59"></span>
崇宁三年十月辛丑，京师雨雹。

60. <span id="志第十五_五行一下-水下-60"></span>
大观元年十月己巳、三年五月戊申，京师大雨雹。

61. <span id="志第十五_五行一下-水下-61"></span>
政和七年六月，京师大雨雹，皆如拳，或如一升器，几两时而止。

62. <span id="志第十五_五行一下-水下-62"></span>
宣和四年二月癸卯，京师雨雹。四年三月朔，雨雹。

63. <span id="志第十五_五行一下-水下-63"></span>
靖康元年十二月己卯、庚辰，京师雨雹。

64. <span id="志第十五_五行一下-水下-64"></span>
建炎三年八月甲戌，大雨雹。

65. <span id="志第十五_五行一下-水下-65"></span>
绍兴元年二月壬辰，高宗在越州，雨雹震雷。二年二月丙子，临安府大雨雹。

66. <span id="志第十五_五行一下-水下-66"></span>
三年正月，雨雹震雷。四年三月己未，大雨雹伤稼。五年闰月乙巳朔，雨雹而雪。

67. <span id="志第十五_五行一下-水下-67"></span>
十月丁未夜，秀州华亭县大风电，雨雹，大如荔枝实，坏舟覆屋。十二月戊辰，雨雹。七年二月癸丑，雨雹。先一夕雷，后一日雪，癸丑又雹。八年六月丙辰，大雨雹。九年二月甲戌，雨雹伤麦。十二月辛未，雨雹。十年二月辛亥，大雨雹。十二月庚辰，雨雹。十一年正月辛酉，雨雹。十三年二月甲子，雨雹伤麦。五月戊午夜，雹。七月庚午、壬申，雹害稼。十一月己未，雨雹。十七年正月庚辰，雨雹；五月丙寅，又雹。二十一年三月己卯，雹伤禾麦。二十八年四月辛亥，雨雹。二十九年二月戊戌，雹损麦。

68. <span id="志第十五_五行一下-水下-68"></span>
隆兴元年三月丙申夜，雨雹。二年二月丁丑，雹与霰俱。四月庚午，雹。六月，雨雹。七月丁未，雨雹。十月辛卯，雨雹。十二月己亥，雨雪而雹。闰月，雨雹。

69. <span id="志第十五_五行一下-水下-69"></span>
乾道元年二月庚寅夜，雹。二年十月辛卯，雨雹。三年二月壬午，雪；癸未，雹。四年正月癸未夜，雹，有霰。二月丁酉、癸丑，雨雹；乙卯，雹而雪。五年二月丙午，雹损麦；六年二月壬午，亦如之。八年七月壬辰，雨雹。

70. <span id="志第十五_五行一下-水下-70"></span>
淳熙三年四月丁亥，雨雹。癸巳，天台、临海二县大风雹，伤麦。四年正月，建康府雨雹。五月丙寅，雨雹。五年，建康府雨雹者再。六年正月丁丑，雹伤麦。

71. <span id="志第十五_五行一下-水下-71"></span>
三月壬申夜，大雨雹。八年十二月甲寅，雨雹。十二年二月辛酉夜，雨雹。十三年闰月丙午，雨雹。十五年二月丁亥，雨雪而雹。六月丁卯，雨雹。十六年二月己卯，雹而雨。

72. <span id="志第十五_五行一下-水下-72"></span>
绍熙元年二月丙申，雪；丁酉，雹。二年正月戊寅，大雨雹，震雷电以雨，至二月庚辰，大雪连数日。是月庚寅朔，建宁府大风雨雹，仆屋杀人。三月癸酉，大风雨雹，大如桃李实，平地盈尺，坏庐舍五千余家，禾麻、蔬果皆损；瑞安县亦如之，坏屋杀人尤甚。秋，祐川县大风雹，坏粟麦。

73. <span id="志第十五_五行一下-水下-73"></span>
庆元三年二月戊辰，雪；己巳，雹。四月乙丑，雨雹，大如杯，破瓦，杀燕爵。

74. <span id="志第十五_五行一下-水下-74"></span>
嘉泰元年三月丙寅，雨雹三日。五月丁丑，雨雹。七月癸亥，大雨而雹。二年四月庚寅，雨雹伤稼。六月庚子，大风雹而寒。四年正月壬辰，雪而雹。

75. <span id="志第十五_五行一下-水下-75"></span>
开禧二年正月己酉，雹而雷。

76. <span id="志第十五_五行一下-水下-76"></span>
嘉定元年闰月壬申，雨雹害稼。二年三月乙未，雨雹。六年夏，江、浙郡县多雨雹害稼。十五年九月癸丑，大震雨雹。十六年秋，雨雹。

77. <span id="志第十五_五行一下-水下-77"></span>
绍定元年五月丁酉，雨雹。五年九月壬寅，雨雹。六年三月丙辰，大雨雹。

78. <span id="志第十五_五行一下-水下-78"></span>
端平二年五月乙未，雹。三年六月庚戌，雨雹。

79. <span id="志第十五_五行一下-水下-79"></span>
嘉熙元年二月壬辰，雨雹。

80. <span id="志第十五_五行一下-水下-80"></span>
淳祐二年四月壬申，雨雹。八年二月壬辰，雨雹。三月乙丑，雨雹。九年正月，雨雹。

81. <span id="志第十五_五行一下-水下-81"></span>
宝祐三年五月，嘉定府大雨雹。

82. <span id="志第十五_五行一下-水下-82"></span>
开庆元年五月辛亥，雨雹。

83. <span id="志第十五_五行一下-水下-83"></span>
景定元年二月庚申，雨雹。

84. <span id="志第十五_五行一下-水下-84"></span>
建隆四年四月癸巳，宿州昼日无雨，雷霆暴作，军校傅韬震死。是夜夜半，雷起于京师。开封县署役夫刘延嗣、万进震死，顷之复苏，有烟焰自牖入室，因骇仆，遍体焦灼。

85. <span id="志第十五_五行一下-水下-85"></span>
乾德二年正月辛巳，雷起京师西南，东行有电。五月戊寅，大名府大雨，雷震焚藁聚。四年七月，海州雷震长吏厅，伤刺史梁彦超。

86. <span id="志第十五_五行一下-水下-86"></span>
开宝七年六月，易州雷，震死耀武军士八人。八年八月，邛州延贵镇震死民费贵及其子四人。

87. <span id="志第十五_五行一下-水下-87"></span>
太平兴国二年七月，景城县震死牛商冯异。

88. <span id="志第十五_五行一下-水下-88"></span>
端拱二年八月，兴化军民刘政震死，有文在胸曰“大不孝”。

89. <span id="志第十五_五行一下-水下-89"></span>
淳化三年七月，泗州大风雨，震僧伽塔柱。

90. <span id="志第十五_五行一下-水下-90"></span>
至道元年三月甲戌，雷未发声，召司天监寺赵昭问之，答云：“按占书，雷不发声，宽政之应也。”七月，泗州大风雨，雷震僧伽塔及坏钟楼。

91. <span id="志第十五_五行一下-水下-91"></span>
咸平元年正月戊寅，京师西北有雷电。十一月，瀛州、顺安军并东北有雷。三年冬，黄州西北雷震，似盛夏时。十二月，真定府东南雷。四年十月乙巳，京师西南雷电。闰十二月，大名府雷。六年十一月甲午，京师暴雷震，司天言：“国家发号布德，未及黎庶。”时议改元肆赦，诏宰相增广条目，采民病悉除之。

92. <span id="志第十五_五行一下-水下-92"></span>
景德三年九月丙寅夕，京师大震雷。

93. <span id="志第十五_五行一下-水下-93"></span>
大中祥符元年正月癸未，京师西北方雷。五年十二月己巳，京师西北雷电。九年五月，殿侍张信奉南海祝版乘驿至唐州，震死。

94. <span id="志第十五_五行一下-水下-94"></span>
嘉祐四年四月丙戌，大震雷，雨雹。

95. <span id="志第十五_五行一下-水下-95"></span>
庆历六年五月，雷雹、地震。

96. <span id="志第十五_五行一下-水下-96"></span>
绍圣三年十月十五日，西南方有雷声，次雨雹。

97. <span id="志第十五_五行一下-水下-97"></span>
大观三年十月戊子，大雷雹而雨。

98. <span id="志第十五_五行一下-水下-98"></span>
建炎四年正月己未，雷。时御舟次温州章安镇，高宗谓宰臣曰：“雷声甚厉，前史以为君弱臣强，四夷兵不制。”是夕，金人破明州。壬戌，又雷。

99. <span id="志第十五_五行一下-水下-99"></span>
绍兴五年九月戊寅，雷。十月丁巳，雷。六年十月丙午，雷。九年九月甲午、十月丁卯，雷。十一年十一月己酉，雷。十五年十月辛卯、十二月甲寅，雷。十六年，温州大雷电，震死六人于龙翔寺。十八年闰月甲戌，雷。十九年十月甲寅，雷。

100. <span id="志第十五_五行一下-水下-100"></span>
二十一年二月辛未，南安军大雷电，大庾县震死四人。十一月辛未夜，震雷。十二月癸酉，雷。二十二年十二月戊寅、己卯，雷。二十六年十二月甲子，雷。二十七年九月癸未，雷。三十一年正月丁丑，雷。

101. <span id="志第十五_五行一下-水下-101"></span>
乾道三年十一月丙寅，雷雨，不克郊。戊辰，日南至，大震雷。八年九月乙酉，雷。九年闰月癸卯，雷。

102. <span id="志第十五_五行一下-水下-102"></span>
淳熙九年九月壬午，雷。十二年十一月戊子，雷。十二月丁丑，雷。十三年正月己丑，雷；后三十五日，雪。十四年十一月乙卯，雷。十六年七月乙丑，大雷震太室斋殿东鸱吻。

103. <span id="志第十五_五行一下-水下-103"></span>
绍熙元年九月辛酉，雷。十一月壬午，日南至。郊祀，风雨大至，帝震恐，因致疾。四年十一月己卯，日南至；辛巳，雷。五年十月癸巳，大雷电。

104. <span id="志第十五_五行一下-水下-104"></span>
庆元二年正月戊子，雷。十一月，雷。三年十月癸亥，雷。六年九月己未，雷。

105. <span id="志第十五_五行一下-水下-105"></span>
嘉泰二年正月己巳，雷。三年正月，雷。四年正月辛卯，雷。

106. <span id="志第十五_五行一下-水下-106"></span>
开禧二年正月，雪、雷。九月，雷。三年十月辛未、癸酉，雷。

107. <span id="志第十五_五行一下-水下-107"></span>
嘉定二年九月戊子，雷。三年正月，雷。十月壬申，雷。八月辛丑、九月辛酉，雷。四年九月，雷。五年七月戊辰，雷雨震太室之鸱吻。十月丁酉，雷。六年闰月壬辰，雷震电；乙未昧爽，洊雷。七年九月癸亥，雷。八年九月丙寅，雷。十一年九月辛巳，祀明堂，肆赦，震雷。十四年十月庚午，雷。十五年九月癸丑，雷。十六年九月乙卯、十二月壬辰，雷。十七年九月丁亥，雷。

108. <span id="志第十五_五行一下-水下-108"></span>
宝庆二年九月庚申、十月辛丑，雷。

109. <span id="志第十五_五行一下-水下-109"></span>
绍定二年九月庚辰，雷。五年九月壬寅，雷。

110. <span id="志第十五_五行一下-水下-110"></span>
端平二年十二月辛亥，雷。三年九月庚午，雷。是月，祀明堂，大雨震电。十月戊戌，雷。

111. <span id="志第十五_五行一下-水下-111"></span>
嘉熙元年九月丁巳，雷。二年九月己酉、十月庚戌，雷。

112. <span id="志第十五_五行一下-水下-112"></span>
淳祐元年十二月丙寅，雷。二年九月己丑，雷。三年三月丙辰，雷。十年十一月壬午，雷。十二年十二月丁丑，雷。

113. <span id="志第十五_五行一下-水下-113"></span>
宝祐三年九月，雷。

114. <span id="志第十五_五行一下-水下-114"></span>
开庆元年十月乙酉，雷。

115. <span id="志第十五_五行一下-水下-115"></span>
景定二年十月戊戌，雷电；己亥，雷电。

116. <span id="志第十五_五行一下-水下-116"></span>
咸淳四年闰月丁巳、九月庚申，雷。九年十月癸亥、十二月丙辰、壬戌，雷。

117. <span id="志第十五_五行一下-水下-117"></span>
建炎七年五月，汴京无云而雷。

118. <span id="志第十五_五行一下-水下-118"></span>
绍兴三十年十月壬戌，昼漏半，无云而雷；癸亥，日过中，无云而雷。

119. <span id="志第十五_五行一下-水下-119"></span>
淳熙十四年六月甲申昧爽，祷雨太乙宫，乘舆未驾，有大声自内发，及和宁门，人马辟易相践，有失巾屦者。

120. <span id="志第十五_五行一下-水下-120"></span>
至道元年十二月，广州大鱼击海水而出。鱼死，长六丈三尺，高丈余。

121. <span id="志第十五_五行一下-水下-121"></span>
政和七年夏中，有二鱼落殿中省厅屋上。

122. <span id="志第十五_五行一下-水下-122"></span>
宣和二年三月，内出鱼，纯赤色，蔡京等乞付史馆，拜表贺。

123. <span id="志第十五_五行一下-水下-123"></span>
绍兴十八年，漳浦县崇照盐场海岸连有巨鱼，高数丈。割其肉数百车，剜目乃觉，转鬣而傍舰皆覆。又渔人获鱼，长二丈余，重数千斤，剖之，腹藏人骼，肤发如生。二十四年四月，海盐县海洋有巨鳅，群虾从之，声若讴歌。抵岸偃沙上，犹扬鬣拨刺，其高齐县门。

124. <span id="志第十五_五行一下-水下-124"></span>
乾道六年，行都北阙有鲇鱼，色黑，腹下出人手于两傍，各具五指。七年十一月丁亥，洞庭湖巨鼋走沙拥舟，身广长皆丈余，升舟，以首足压重舰没水。

125. <span id="志第十五_五行一下-水下-125"></span>
淳熙十三年二月庚申，钱塘龙山江岸有大鱼如象，随潮汐复逝。十六年六月甲辰，钱塘旁江居民得鱼，备五色，鲫首鲤身。民诡言梦得鱼，觉而在手犹跃，事闻，有司令纵之。

126. <span id="志第十五_五行一下-水下-126"></span>
庆元三年二月，饶州景德镇渔人得鱼，赪尾鲤鳞而首异常鱼。镇之老人言其不祥。绍兴二年尝出，后为水灾。盖是岁五月，镇果大水，皆鱼孽也。

127. <span id="志第十五_五行一下-水下-127"></span>
嘉定十七年，海坏畿县盐官地数十里。先是，有巨鱼横海岸，民脔食之，海患共六年而平。

128. <span id="志第十五_五行一下-水下-128"></span>
建隆元年七月，澶州蝗。二年五月，范县蝗。三年七月，深州蝻虫生。四年六月，澶、濮、曹、绛等州有蝗。七月，怀州蝗生。

129. <span id="志第十五_五行一下-水下-129"></span>
乾德二年四月，相州蝻虫食桑。五月，昭庆县有蝗，东西四十里，南北二十里。

130. <span id="志第十五_五行一下-水下-130"></span>
是时，河北、河南、陕西诸州有蝗。三年七月，诸路有蝗。

131. <span id="志第十五_五行一下-水下-131"></span>
开宝二年八月，冀、磁二州蝗。

132. <span id="志第十五_五行一下-水下-132"></span>
太平兴国二年闰七月，卫州蝻虫生。六年七月，河南府、宋州蝗。七年四月，北阳县蝻虫生，有飞鸟食之尽。滑州蝻虫生。是月，大名府、陕州、陈州蝗。七月，阳谷县蝻虫生。

133. <span id="志第十五_五行一下-水下-133"></span>
雍熙三年七月，鄄城县有蛾、蝗自死。

134. <span id="志第十五_五行一下-水下-134"></span>
淳化元年七月，淄、澶、濮州、乾宁军有蝗。沧州蝗蝻虫食苗。棣州飞蝗自北来，害稼。三年六月甲申，京师有蝗起东北，趣至西南，蔽空如云翳日。七月，真、许、沧、沂、蔡、汝、商、兖、单等州，淮阳军、平定、彭城军蝗、蛾抱草自死。

135. <span id="志第十五_五行一下-水下-135"></span>
至道二年六月，亳州、宿、密州蝗生，食苗。七月，长葛、阳翟二县有蝻虫食苗。历城、长清等县有蝗。三年七月，单州蝻虫生。

136. <span id="志第十五_五行一下-水下-136"></span>
景德二年六月，京东诸州蝻虫生。三年八月，德、博蝝生。四年九月，宛丘、东阿、须城三县蝗。

137. <span id="志第十五_五行一下-水下-137"></span>
大中祥符二年五月，雄州蝻虫食苗。三年六月，开封府尉氏县蝻虫生。四年六月，祥符县蝗。七月，河南府及京东蝗生，食苗叶。八月，开封府祥符、咸平、中牟、陈留、雍丘、封丘六县蝗。九年六月，京畿、京东西、河北路蝗蝻继生，弥覆郊野，食民田殆尽，入公私庐舍。七月辛亥，过京师，群飞翳空，延至江、淮南，趣河东，及霜寒始。毙

138. <span id="志第十五_五行一下-水下-138"></span>
天禧元年二月，开封府、京东西、河北、河东、陕西、两浙、荆湖百三十州军，蝗蝻复生，多去岁蛰者。和州蝗生卵，如稻粒而细。六月，江、淮大风，多吹蝗入江海，或抱草木僵死。二年四月，江阴军蝻虫生。

139. <span id="志第十五_五行一下-水下-139"></span>
天圣五年七月丙午，邢、洺州蝗。甲寅，赵州蝗。十一月丁酉朔，京兆府旱蝗。

140. <span id="志第十五_五行一下-水下-140"></span>
六年五月乙卯，河北、京东蝗。

141. <span id="志第十五_五行一下-水下-141"></span>
景祐元年六月，开封府、淄州蝗。诸路募民掘蝗种万余石。

142. <span id="志第十五_五行一下-水下-142"></span>
宝元二年六月癸酉，曹、濮、单三州蝗。四年，淮南旱蝗。是岁，京师飞蝗蔽天。

143. <span id="志第十五_五行一下-水下-143"></span>
皇祐五年，建康府蝗。

144. <span id="志第十五_五行一下-水下-144"></span>
熙宁元年，秀州蝗。五年，河北大蝗。六年四月，河北诸路蝗。是岁，江宁府飞蝗自江北来。七年夏，开封府界及河北路蝗。七月，咸平县鸲鹆食蝗。八年八月，淮西蝗，陈、颍州蔽野。九年夏，开封府畿、京东、河北、陕西蝗。

145. <span id="志第十五_五行一下-水下-145"></span>
元丰四年六月，河北蝗。秋，开封府界蝗。五年夏，又蝗。六年夏，又蝗。五月，沂州蝗。

146. <span id="志第十五_五行一下-水下-146"></span>
元符元年八月，高邮军蝗抱草死。

147. <span id="志第十五_五行一下-水下-147"></span>
崇宁元年夏，开封府界、京东、河北、淮南等路蝗。二年，诸路蝗，令有司酺祭。三年、四年，连岁大蝗，其飞蔽日，来自山东及府界，河北尤甚。

148. <span id="志第十五_五行一下-水下-148"></span>
宣和三年，诸路蝗。五年，蝗。

149. <span id="志第十五_五行一下-水下-149"></span>
建炎二年六月，京师、淮甸大蝗。八月庚午，令长吏修酺祭。

150. <span id="志第十五_五行一下-水下-150"></span>
绍兴二十九年七月，盱眙军、楚州金界三十里，蝗为风所堕，风止，复飞还淮北。三十二年六月，江东、淮南北郡县蝗，飞入湖州境，声如风雨；自癸巳至于七月丙申，遍于畿县，余杭、仁和、钱塘皆蝗。丙午，蝗入京城。八月，山东大蝗。

151. <span id="志第十五_五行一下-水下-151"></span>
癸丑，颁祭酺礼式。

152. <span id="志第十五_五行一下-水下-152"></span>
隆兴元年七月，大蝗。八月壬申、癸酉，飞蝗过都，蔽天日。徽、宣、湖三州及浙东郡县，害稼。京东大蝗，襄、随尤甚，民为乏食。二年夏，余杭县蝗。

153. <span id="志第十五_五行一下-水下-153"></span>
乾道元年六月，淮西蝗，宪臣姚岳贡死蝗为瑞，以佞坐黜。

154. <span id="志第十五_五行一下-水下-154"></span>
淳熙三年八月，淮北飞蝗入楚州、盱眙军界，如风雷者逾时，遇大雨皆死，稼用不害。九年六月，全椒、历阳、乌江县蝗。乙卯，飞蝗过都，遇大雨，堕仁和县界。七月，淮甸大蝗，真、扬、泰州窖扑蝗五千斛，余郡或日捕数十车，群飞绝江，堕镇江府，皆害稼。十年六月，蝗遗种于淮、浙，害稼。十四年七月，仁和县蝗。

155. <span id="志第十五_五行一下-水下-155"></span>
绍熙二年七月，高邮县蝗。至于泰州。五年八月，楚、和州蝗。

156. <span id="志第十五_五行一下-水下-156"></span>
嘉泰二年，浙西诸县大蝗，自丹阳入武进，若烟雾蔽天，其堕亘十余里，常之三县捕八千余石，湖之长兴捕数百石。时浙东近郡亦蝗。

157. <span id="志第十五_五行一下-水下-157"></span>
开禧三年，夏秋久旱，大蝗群飞蔽天，浙西豆粟皆既于蝗。

158. <span id="志第十五_五行一下-水下-158"></span>
嘉定元年五月，江、浙大蝗。六月乙酉，有事于圜丘、方泽，且祭酺。七月又酺，颁酺式于郡县。二年四月，又蝗，五月丁酉，令诸郡修酺祀。六月辛未。飞蝗入畿县。三年，临安府蝗。七年六月，浙郡蝗。八年四月，飞蝗越淮而南。江、淮郡蝗，食禾苗、山林草木皆尽。乙卯，飞蝗入畿县。己亥，祭酺，令郡有蝗者如式以祭。自夏徂秋，诸道捕蝗者以千百石计，饥民竞捕，官出粟易之。九年五月。浙东蝗。丁巳，令郡国酺祭。是岁，荐饥，官以粟易蝗者千百斛。十年四月，楚州蝗。

159. <span id="志第十五_五行一下-水下-159"></span>
绍定三年，福建蝗。

160. <span id="志第十五_五行一下-水下-160"></span>
端平元年五月，当涂县蝗。

161. <span id="志第十五_五行一下-水下-161"></span>
嘉熙四年，建康府蝗。

162. <span id="志第十五_五行一下-水下-162"></span>
淳祐二年五月，两淮蝗。

163. <span id="志第十五_五行一下-水下-163"></span>
景定三年八月，两浙蝗。

164. <span id="志第十五_五行一下-水下-164"></span>
绍兴十年春，有野豕入海州，市民刺杀之。时州已陷，夏，镇江军帅王胜攻取之；明年，以其郡属金，悉空其民。

165. <span id="志第十五_五行一下-水下-165"></span>
乾道六年，南雄州民家豕生数豚，首各具他兽形，有类人者。

166. <span id="志第十五_五行一下-水下-166"></span>
庆元初，乐平县民家豕生豚，与南雄同而更具他兽蹄。三年四月，余干县民家豕生八豚，其二为鹿。古田县豕食婴儿。

167. <span id="志第十五_五行一下-水下-167"></span>
淳化三年六月，黑风昼晦。

168. <span id="志第十五_五行一下-水下-168"></span>
景祐四年七月，黑气长丈余，出毕宿下。

169. <span id="志第十五_五行一下-水下-169"></span>
康定元年，黑风昼晦。

170. <span id="志第十五_五行一下-水下-170"></span>
元丰末，尝有物大如席，夜见寝殿上，而神宗崩。元符末，又数见，而哲宗崩。

171. <span id="志第十五_五行一下-水下-171"></span>
至大观间，渐昼见。政和元年以后，大作，每得人语声则出。先若列屋摧倒之声，其形廑丈余，仿佛如龟，金眼，行动硁硁有声。黑气蒙之。不大了了，气之所及，腥血四洒，兵刃皆不能施。又或变人形，亦或为驴。自春历夏，昼夜出无时，遇冬则罕见。多在掖庭宫人所居之地，亦尝及内殿，后习以为常，人亦不大怖。宣和末，浸少，而乱遂作。

172. <span id="志第十五_五行一下-水下-172"></span>
政和三年夏至，宰臣何执中奉祀北郊。有黑气长数丈，出自斋宫，行一里许，入坛壝，绕祭所，皆近人穿灯烛而过。俄又及于坛，礼将毕，不见。

173. <span id="志第十五_五行一下-水下-173"></span>
宣和中，洛阳府畿间，忽有物如人，或蹲踞如犬。其色正黑，不辨眉目。始，夜则掠小儿食之后，虽白昼，入人家为患，所至喧然不安，谓之“黑汉”。有力者夜执枪棒自卫，亦有托以作过者，如此二岁乃息。已而北征事起，卒成金人之祸。

174. <span id="志第十五_五行一下-水下-174"></span>
三年春，日有眚，忽青黑无光，其中汹汹而动，若鉟金而涌沸状。日旁有黑正如水波，周面旋绕，将暮而稍止。

175. <span id="志第十五_五行一下-水下-175"></span>
建炎三年二月甲寅，日初出，两黑气如人形，夹日旁，至巳时乃散。

176. <span id="志第十五_五行一下-水下-176"></span>
乾道四年春，舒州雨黑米，坚如铁，破之，米心通黑。

177. <span id="志第十五_五行一下-水下-177"></span>
淳熙十一年二月。临安府新城县深浦天雨黑水终夕。十六年六月，行都钱塘门启，黑风入，扬沙石。

178. <span id="志第十五_五行一下-水下-178"></span>
庆元元年，徽州黄山民家古井，风雨夜出黑气，波浪喷涌。

179. <span id="志第十五_五行一下-水下-179"></span>
咸平元年五月，抚州王羲之墨池水色变黑如云。

180. <span id="志第十五_五行一下-水下-180"></span>
大中祥符元年五月丁丑，泰山王母池水变红紫色。四年二月己未，河中府宝鼎县瀵泉有光，如烛焰四五炬，其声如雷。三年八月，解州盐池紫泉场水次二十里许不种自生，其味特嘉，命屯田员外郎何敏中往祭池庙。八月，东池水自成盐，仅半池，洁白成块，晶莹异常。祀汾阴经度制置使陈尧叟继献，凡四千七百斤，分赐近臣及诸列校。

181. <span id="志第十五_五行一下-水下-181"></span>
绍兴十四年，乐平县河冲里田陇数十百顷，田中水类为物所吸，聚为一直行，高平地数尺，不假堤防而水自行；里南程氏家井水溢，亦高数尺，夭矫如长虹，声如雷，穿墙毁楼。二水斗于杉墩，且前且却，约十刻乃解，各复故。

182. <span id="志第十五_五行一下-水下-182"></span>
天圣四年十月甲午，昏雾四塞。

183. <span id="志第十五_五行一下-水下-183"></span>
靖康元年正月丁未，雾气四塞，对面不见。

184. <span id="志第十五_五行一下-水下-184"></span>
建炎二年十一月甲子，北京大雾四塞，是夕，城陷。三年三月，车驾发温州航海，乙丑，次松门，海中白雾，昼晦。六月，久阴。四年三月乙丑，四方雾下如尘。

185. <span id="志第十五_五行一下-水下-185"></span>
绍兴三年，自正月阴晦，阳光不舒者四十余日。五年正月甲申，雾气昏塞。七月，刘豫毁明堂，天地晦冥者累日。七年，氛气翳日。八年三月甲寅，昼晦，日无光，阴雾四塞。乙卯，昼夜云气昧浊。四月，积雨方止，氛雾四塞，昼日无光。

186. <span id="志第十五_五行一下-水下-186"></span>
隆兴元年五月丙午，朝雾四塞。二年六月，积阴弥月。

187. <span id="志第十五_五行一下-水下-187"></span>
乾道二年十一月，久阴。五年正月甲申，昼蒙。六年五月，连阴。六月，日青无光。

188. <span id="志第十五_五行一下-水下-188"></span>
淳熙六年十二月乙丑，昼蒙。十三年正月丁亥，亦如之。

189. <span id="志第十五_五行一下-水下-189"></span>
庆元二年一月己卯，昼暝，四方昏塞。三年二月丁卯，昼晦，昏雾四塞。六年十二月辛卯、嘉定三年正月丙午、十年正月乙未、十三年三月壬辰，皆昼蒙。

190. <span id="志第十五_五行一下-水下-190"></span>
建炎四年三月辛亥，白虹贯日。

191. <span id="志第十五_五行一下-水下-191"></span>
绍兴八年三月辛巳，白虹亘天。二十七年二月壬寅，白虹贯日。三十年十二月辛酉，曲虹见日之西。

192. <span id="志第十五_五行一下-水下-192"></span>
乾道三年十月丙申，虹见。

193. <span id="志第十五_五行一下-水下-193"></span>
淳熙元年十月戊寅，曲虹见日东。二年十月庚辰，虹见。五年十月丁巳，曲虹见日东。

194. <span id="志第十五_五行一下-水下-194"></span>
庆元元年正月丙辰，白虹贯日。

195. <span id="志第十五_五行一下-水下-195"></span>
嘉泰三年七月壬午，亦如之。四年十一月，虹见。

196. <span id="志第十五_五行一下-水下-196"></span>
嘉定十一年二月丙辰，白虹贯日。

197. <span id="志第十五_五行一下-水下-197"></span>
嘉熙三年十月乙丑，虹见。四年二月辛丑，白虹贯日。

198. <span id="志第十五_五行一下-水下-198"></span>
淳祐十年十二月丁巳，虹见。

199. <span id="志第十五_五行一下-水下-199"></span>
宝祐五年十月，虹见。

200. <span id="志第十五_五行一下-水下-200"></span>
太祖从周世宗征淮南，战于江亭，有龙自水中向太祖奋跃。

201. <span id="志第十五_五行一下-水下-201"></span>
乾德五年夏，京师雨，有黑龙见尾于云际，自西北趋东南。占主大水。明年，州府二十四水坏田庐。

202. <span id="志第十五_五行一下-水下-202"></span>
开宝六年四月，单父县民王美家龙起井中，暴雨飘庐舍，失族属，及坏旧镇廨舍三百五十余区，大木皆折。七年六月，棣州有火自空堕于城北门楼，有物抱东柱，龙形金色，足三尺许，其气甚腥。旦视之，壁上有烟痕，爪迹三十六。

203. <span id="志第十五_五行一下-水下-203"></span>
大中祥符二年八月，青蛇出无为军廨，长数尺。

204. <span id="志第十五_五行一下-水下-204"></span>
宣和元年夏，雨，昼夜凡数日。及霁，开封县前茶肆中有异物如犬大，蹲踞卧榻下。细视之，身仅六七尺，色苍黑，其首类驴，两颊作鱼颔而色正绿，顶有角，生极长，于其际始分两歧，声如牛鸣，与世所绘龙无异。茶肆近军器作坊，兵卒来观，共杀食之。已而京城大水，讹言龙复仇云。

205. <span id="志第十五_五行一下-水下-205"></span>
绍兴初，朱胜非出守江州，过梁山，龙入其舟，才长数寸，赤背绿腹，白尾黑爪甲，目有光，近龙孽也。行都柴垛桥旌忠庙三蛇出没庭庑，大者盈尺，方鳞金色，首脊有金钱，遇霁，或变化数百于蕉卉间。庙徙而蛇孽亦绝。十一年四月，衡山县净居岩有蛇长二丈，身围数尺，黑色而方文，震死，山水大至。先是，山气遇夜辄昏昧，蛇毙始明。二十五年六月，湖口县赤龙横水中如山，寒风怒涛，覆舟数十艘，士卒溺者数十人。三十年春，宜黄县大蛇见于丞治，长二丈。捕之纵数里外，俄复至者数四。

206. <span id="志第十五_五行一下-水下-206"></span>
乾道五年七月乙亥，武宁县龙斗于复塘村，大雷雨，二龙奔逃，珠坠，大如车轮，牧童得之。自是连岁有水灾。

207. <span id="志第十五_五行一下-水下-207"></span>
太平兴国三年，灵州献官马驹，足有二距。

208. <span id="志第十五_五行一下-水下-208"></span>
雍熙二年，虔州吏李祚家马生驹，足有距。四年，鄜州直罗县民高英家马生前两足如牛。端拱二年，夏州民程真家马生二驹。

209. <span id="志第十五_五行一下-水下-209"></span>
大中祥符九年十二月，大名监马生驹，赤色，肉尾无。

210. <span id="志第十五_五行一下-水下-210"></span>
宣和五年，马生两角，长三寸，四足皆生距。时北方正用兵。

211. <span id="志第十五_五行一下-水下-211"></span>
绍兴八年，广西海需有海兽如马，蹄鬣皆丹，夜入民舍。聚众杀之，明日海溢，环村百余家皆溺死，近马祸也。五年，广西市马，全纲疫死。

212. <span id="志第十五_五行一下-水下-212"></span>
淳熙六年十二月，宕昌西马、金州马皆大疫。十二年，黎、雅州献马，有角长二寸。京房《易传》曰：“臣易上，政不顺，厥妖马生角，兹谓贤士不足。”

213. <span id="志第十五_五行一下-水下-213"></span>
绍熙元年二月丙申，右丞相留正乘马早朝，入禁扉，马毙，近马祸也。

214. <span id="志第十五_五行一下-水下-214"></span>
嘉定五年正月，史弥远入贺于东宫，马惊堕地，衣帻皆败，其额微损，事与上同。

215. <span id="志第十五_五行一下-水下-215"></span>
建隆元年，雄州归义军民刘进妻产三男。二年，孟州民孟福、定州民孟公礼等妻各产三男。三年，齐州、晋州大旱，民家多生魃。龙冈县民林嗣妻、京师龙捷军卒宜超妻产三男。

216. <span id="志第十五_五行一下-水下-216"></span>
乾德三年，江陵府民刘晖妻产三男。四年，安州骁健军卒赵远妻产三男。五年，光州民高与、德州民赵嗣、乾宁军卒王进妻产三男。

217. <span id="志第十五_五行一下-水下-217"></span>
开宝元年，沂州民王政、澶州民谢兴妻产三男。二年，阆州民孙延广、开州民董远妻产三男。七年，青城县王宥妻产三男。河南府民刘元妻产三男。

218. <span id="志第十五_五行一下-水下-218"></span>
太平兴国二年，邢州招收军卒李遇、汝州归化军卒鱼霸、常州民谢祚妻产三男。

219. <span id="志第十五_五行一下-水下-219"></span>
晋原县民杨万妻产三男。七年，澶州龙卫军卒靳兴、普州民郑彦福妻产三男。汾州民郑训妻产三女。雁门县民刘习妻产四男。滑州归化军卒安旺妻产二男一女。八年，扬州顺化军卒俞钊、温州民李遇、荣州民李祚妻产三男。九年，扬子县民妻生男，毛被体半寸余，面长、顶高、乌肩、眉毛粗密，近发际有毛两道软长眉，紫唇、红耳、厚鼻、大类西域僧。至三岁，画图以献。

220. <span id="志第十五_五行一下-水下-220"></span>
雍熙二年，奉新县民何靖妻产三男。三年，鲁山县民张美、相州林虑县民张钦妻产三男。四年，晋原县民周承晖、固始县民杨升妻产三男。

221. <span id="志第十五_五行一下-水下-221"></span>
端拱元年，祁州民冯遇妻产三男。二年，齐州民徐美、并州民侯远、常州卒徐流妻产三男。

222. <span id="志第十五_五行一下-水下-222"></span>
淳化元年正月，河阳县民王斌、新息县民李珪妻产三男。八月，汾州悉达院僧智严头生角三寸。二年，晋陵县民黄钊、南充县民彭公霸、龙阳县民周信、王屋县民李清、临清县民国忠、邻水县吏谢元升、奉化县卒朱旺妻产三男。瀛州民胡立、邢州民高德妻产三男。四年，邯郸县民郑安、河间县民王希辇、安州民宋和妻产三男。五年，雍丘县营卒盛泰妻产三男。

223. <span id="志第十五_五行一下-水下-223"></span>
至道元年，保州敌军校李深、宋城县民王洽、临淮县民贺用、永清县民董美、鄄城县民马方妻产三男。二年，安丰县民王构、伊阳县民张寿、成都县民彭操妻产三男。三年，汾州民赵演、沂州民李嗣、南剑州民刘相、饶安县民睦鸾、卫州宣武军卒李筠妻产三男。

224. <span id="志第十五_五行一下-水下-224"></span>
咸平元年，台州永安县王旺、澶州静戎军卒郑穗妻产三男。莘县民怀梁、获嘉县民王贵、永康县民罗彦瑫、温县民杨荣、毗陵县民魏吉妻产三男。三年，睢县民朱进、郓州武威军卒徐绕、深州民彭远妻产三男。四年，望都县民郭莹、邕州澄海军卒梁济妻产三男。五年，夏津县民赵替妻产三男。六年，石城县民刘诜、堂邑县民戴玉妻产三男。平乡县民郭让妻产四男。

225. <span id="志第十五_五行一下-水下-225"></span>
景德元年，南昌县民李聪妻产三男。二年，奉新县民魏勇妻产三男。四年，八作司匠赵荣、南顿县民任登老、枣强县民张绪妻各产三男。

226. <span id="志第十五_五行一下-水下-226"></span>
大中祥符元年，高邮军民王言妻产四男。二年，崞县民张留、清平军民杨泉妻产三男。三年，获嘉县民冯可妻产三男。宋城县民李悔妻产二男一女。四年，河池县民冯守钦妻产三男。五年，大名府宣勇军卒徐璘、赞皇县民李钊妻产三男。七年，铜鞮县民李谦、宋城县民白德、霍丘县民朱璘、平凉县民焦思顺妻产三男。八年，河南府民宋再兴、真阳县民周元、历亭县民田用侯言、霍丘县民王忠杜戬、濛阳县民卫志聪、定州骁武军卒张吉、雍丘县怀勇军卒黄进妻产三男。永嘉县民张保妻产四男。九年，曹州雄勇军卒聂德、瀛州民刘元、澧州民张贵、广州民刘吉妻产三男。

227. <span id="志第十五_五行一下-水下-227"></span>
天禧元年，连江县民陈霸妻产三男。三年，钱塘县民谢文信、遂安县民李承遇妻产三男。四年，孝感县民杜明、平恩县民刘顺妻产三男。七月，耒阳县民张中妻产三男，其额有白志方寸余，上生白发。

228. <span id="志第十五_五行一下-水下-228"></span>
自天圣迄治平，妇人生四男者二，生三男者四十四，生二男一女者一。熙宁元年距元丰七年，郡邑民家生三男者八十四，而四男者一，三男一女者一。元丰八年至元符二年，生三男者十八，而四男者二，三男一女者一。元符三年至靖康，生三男者十九，而四男者一。前志以为人民蕃息之验。

229. <span id="志第十五_五行一下-水下-229"></span>
宣和六年，都城有卖青果男子，孕而生子，蓐母不能收，易七人，始免而逃去。

230. <span id="志第十五_五行一下-水下-230"></span>
丰乐楼酒保朱氏子之妻，可四十余，楚州人，忽生髭，长仅六七寸，疏秀而美，宛然一男子，特诏度为女道士。

231. <span id="志第十五_五行一下-水下-231"></span>
绍兴三年，建康府桐林湾妇产子，肉角、有齿。是岁，人多产鳞毛。二十年八月，真符县民家一产三男。

232. <span id="志第十五_五行一下-水下-232"></span>
隆兴元年，建康民流寓行都而妇产子，二首具羽毛之形。

233. <span id="志第十五_五行一下-水下-233"></span>
乾道五年，衡、湘间人有化为虎者。余杭县妇产子，青而毛，二肉角，又有二家妇产子亦如之，皆连体两面相乡。三家才相距一二里。潮州城西妇孕过期产子，如指大、五体皆具者百余，蠕蠕能动。

234. <span id="志第十五_五行一下-水下-234"></span>
淳熙十年，番昜南乡妇产子，肘各有二臂，及长，斗则六臂并运。十三年，行都有人死十有四日复生。十一月辛未，邓家巷妇产肉块三，其一直目而横口。十四年六月，临安府浦头妇产子，生而能言，四日。暴长四尺。

235. <span id="志第十五_五行一下-水下-235"></span>
绍熙元年三月癸酉，行都市人夜以杀相惊，奔迸者良久乃定。是岁，昆山县工采石而山压。三年六月，它工采石邻山，闻其声呼，相应答如平生。其家凿石出之，见其妻，喜曰：“久闭乍风，肌肤如裂。”俄顷，声微噤不语，化为石人，貌如生。

236. <span id="志第十五_五行一下-水下-236"></span>
庆元元年，乐平县民妇产子有尾。永州民产子首有角，腋有肉翅。二年七月，进贤县妇产子亦如之，而面有三目。

237. <span id="志第十五_五行一下-水下-237"></span>
嘉定四年四月，镇江府后军妻生子，一身二首而四臂。

238. <span id="志第十五_五行一下-水下-238"></span>
淳化五年六月，京师疫，遣太医和药救之。

239. <span id="志第十五_五行一下-水下-239"></span>
至道二年，江南频年多疾疫。

240. <span id="志第十五_五行一下-水下-240"></span>
大观三年，江东疫。

241. <span id="志第十五_五行一下-水下-241"></span>
建炎元年三月，金人围汴京，城中疫死者几半。

242. <span id="志第十五_五行一下-水下-242"></span>
绍兴元年六月，浙西大疫，平江府以北，流尸无算。秋冬，绍兴府连年大疫，官募人能服粥药之劳者，活及百人者度为僧。三年二月，永州疫。六年，四川疫。

243. <span id="志第十五_五行一下-水下-243"></span>
十六年夏，行都疫。二十六年夏，行都又疫，高宗出柴胡制药，活者甚众。

244. <span id="志第十五_五行一下-水下-244"></span>
隆兴二年冬，淮甸流民二三十万避乱江南，结草舍遍山谷，暴露冻馁，疫死者半，仅有还者亦死。是岁，浙之饥民疫者尤众。

245. <span id="志第十五_五行一下-水下-245"></span>
乾道元年，行都及绍兴府饥，民大疫，浙东、西亦如之。六年春，民以冬燠疫作。八年夏，行都民疫，及秋未息。江西饥民大疫，隆兴府民疫，遭水患，多死。

246. <span id="志第十五_五行一下-水下-246"></span>
淳熙四年，真州大疫。八年，行都大疫，禁旅多死。宁国府民疫死者尤众。十四年春，都民、禁旅大疫，浙西郡国亦疫。十六年，潭州疫。

247. <span id="志第十五_五行一下-水下-247"></span>
绍兴二年春，涪州疫死数千人。三年，资、荣二州大疫。

248. <span id="志第十五_五行一下-水下-248"></span>
庆元元年，行都疫。二年五月，行都疫。三年三月，行都及淮、浙郡县疫。

249. <span id="志第十五_五行一下-水下-249"></span>
嘉泰三年五月，行都疫。

250. <span id="志第十五_五行一下-水下-250"></span>
嘉定元年夏，淮甸大疫，官募掩骼及二百人者度为僧。是岁，浙民亦疫。二年夏，都民疫死甚众。淮民流江南者饥与暑并，多疫死。三年四月，都民多疫死。四年三月，亦如之。十五年，赣州疫。十六年，永、道二州疫。

251. <span id="志第十五_五行一下-水下-251"></span>
德祐元年六月庚子，是日，四城迁徙，流民患疫而死者不可胜计，天宁寺死者尤多。二年闰三月，数月间，城中疫气薰蒸，人之病死者不可以数计。

252. <span id="志第十五_五行一下-水下-252"></span>
熙宁元年七月戊子夜，西南云间有声鸣，如风水相激，寝周四方。主民劳，兵革岁动。六年七月丙寅夜，西北云间有声如磨物，主百姓劳。七年七月庚子夜，西北天呜，主惊忧之事。

253. <span id="志第十五_五行一下-水下-253"></span>
绍兴二十一年八月乙亥，天有声如雷，水响于东南，四日乃止。

254. <span id="志第十五_五行一下-水下-254"></span>
开禧元年六月壬寅，天鸣有声。

255. <span id="志第十五_五行一下-水下-255"></span>
天禧三年正月晦，沈丘县民骆新田闻震，顷之，陨石入地七尺许。

256. <span id="志第十五_五行一下-水下-256"></span>
淳熙十六年三月壬寅，陨石于楚州宝应县，散如火，甚臭腥。

257. <span id="志第十五_五行一下-水下-257"></span>
庆元二年六月辛未，黄岩县大石自陨，雷雨甚至，山水瀵涌。
