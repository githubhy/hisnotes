---
weight: 137
title: 志第九十 乐十二（乐章六）
---

# 志第九十 乐十二（乐章六）

1. <span id="志第九十_乐十二（乐章六）-1"></span>
祭太社太稷 祭风雨雷师 祭先农先蚕 亲耕藉田蜡祭 释奠文宣王武成王 祭祚德庙 祭司中司命 景德祭社稷三首

2. <span id="志第九十_乐十二（乐章六）-2"></span>
降神，《静安》

3. <span id="志第九十_乐十二（乐章六）-3"></span>
百谷蕃滋，丽乎下土。聿崇明祀，垂之千古。

4. <span id="志第九十_乐十二（乐章六）-4"></span>
育物惟茂，粒民斯普。报本攸宜，国章咸睹。

5. <span id="志第九十_乐十二（乐章六）-5"></span>
奠玉币酌献，《嘉安》

6. <span id="志第九十_乐十二（乐章六）-6"></span>
于穆大祀，功利相宣。灵坛美报，历代昭然。

7. <span id="志第九十_乐十二（乐章六）-7"></span>
介以蕃祉。祚以丰年。土爰稼穑，允协民天。

8. <span id="志第九十_乐十二（乐章六）-8"></span>
送神，《静安》

9. <span id="志第九十_乐十二（乐章六）-9"></span>
制币牺齐，正辞无愧。乐以送之，毕其精意。

10. <span id="志第九十_乐十二（乐章六）-10"></span>
景祐祀社稷三首

11. <span id="志第九十_乐十二（乐章六）-11"></span>
迎神，《宁安》

12. <span id="志第九十_乐十二（乐章六）-12"></span>
五纪之本，百货何极？道著开辟，惠周动植。

13. <span id="志第九十_乐十二（乐章六）-13"></span>
国崇美谷，民资力穑。奠献惟寅，神灵来格。

14. <span id="志第九十_乐十二（乐章六）-14"></span>
初献升降，《正安》；太社、后土、太稷、后稷奠玉币，并《嘉安》；奉俎，《丰安》。 同前 。

15. <span id="志第九十_乐十二（乐章六）-15"></span>
亚、终献，《文安》；送神，《宁安》 神之来兮，降兹下土。神之去兮，杳无处所。坛壝肃然，瘗币彻俎。乃粒之功，冠于万古。

16. <span id="志第九十_乐十二（乐章六）-16"></span>
奉俎，《丰安》 神州地祇、皇地祇与社稷通用。

17. <span id="志第九十_乐十二（乐章六）-17"></span>
礼崇明禋，维馨斯酒，洁粢丰盛，杀时犉牡。

18. <span id="志第九十_乐十二（乐章六）-18"></span>
齐庄严祗，升燎于。其报伊何？如山如阜。

19. <span id="志第九十_乐十二（乐章六）-19"></span>
大观祀社稷九首

20. <span id="志第九十_乐十二（乐章六）-20"></span>
迎神，《宁安》

21. <span id="志第九十_乐十二（乐章六）-21"></span>
黄钟二奏

22. <span id="志第九十_乐十二（乐章六）-22"></span>
惟土之尊，民食资焉。阴祀昭格，牲牢腥膻。

23. <span id="志第九十_乐十二（乐章六）-23"></span>
有功于民，告其吉蠲。神之来享，云车翩翩。

24. <span id="志第九十_乐十二（乐章六）-24"></span>
太簇角二奏

25. <span id="志第九十_乐十二（乐章六）-25"></span>
惟谷之神，函育无穷。百嘉蕃殖，民依厥功。

26. <span id="志第九十_乐十二（乐章六）-26"></span>
严饬坛壝，威仪肃雍。神之来享，祈于登丰。

27. <span id="志第九十_乐十二（乐章六）-27"></span>
姑洗徵二奏

28. <span id="志第九十_乐十二（乐章六）-28"></span>
猗欤那欤，生养斯民！家给人足，时底熙纯。

29. <span id="志第九十_乐十二（乐章六）-29"></span>
祗严明禋，于荐苾芬。粢盛丰洁，神乃有闻。

30. <span id="志第九十_乐十二（乐章六）-30"></span>
南吕羽二奏

31. <span id="志第九十_乐十二（乐章六）-31"></span>
笾豆斯陈，三牲告幽。报本之礼，答神之休。

32. <span id="志第九十_乐十二（乐章六）-32"></span>
来歆芬香，丰登于秋。仓箱千万，治符成周。

33. <span id="志第九十_乐十二（乐章六）-33"></span>
初献升降，《正安》

34. <span id="志第九十_乐十二（乐章六）-34"></span>
崇崇广坛，严恭祀事。威仪孔时，周旋进止。

35. <span id="志第九十_乐十二（乐章六）-35"></span>
锵若环佩，诚通于幽。相于农植，邦其咸休。

36. <span id="志第九十_乐十二（乐章六）-36"></span>
奠币，《嘉安》

37. <span id="志第九十_乐十二（乐章六）-37"></span>
于嘻阴祀，封土惟崇。于时之吉，歆予鼓钟。

38. <span id="志第九十_乐十二（乐章六）-38"></span>
柔静化光，人赖其功。陈兹量币，百货是隆。

39. <span id="志第九十_乐十二（乐章六）-39"></span>
酌献，《嘉安》

40. <span id="志第九十_乐十二（乐章六）-40"></span>
坤元生物，功利相宣。蠲兹祀事，美报致虔。

41. <span id="志第九十_乐十二（乐章六）-41"></span>
清酤芬如，灵坛岿然。酌尊奠觞，神其格焉！

42. <span id="志第九十_乐十二（乐章六）-42"></span>
亚、终献，《文安》

43. <span id="志第九十_乐十二（乐章六）-43"></span>
荐嘉亶时，洋洋来格。载登兹坛，齐明维敕。

44. <span id="志第九十_乐十二（乐章六）-44"></span>
神用居歆，顺成农穑。其崇若墉，其比如栉。

45. <span id="志第九十_乐十二（乐章六）-45"></span>
送神，《宁安》

46. <span id="志第九十_乐十二（乐章六）-46"></span>
尊罍芬香，威仪肃雍。灵心嘉止，洋洋交通。

47. <span id="志第九十_乐十二（乐章六）-47"></span>
神归降禧，年斯屡丰。仓箱千万，慰予三农。

48. <span id="志第九十_乐十二（乐章六）-48"></span>
绍兴祀太社太稷十七首

49. <span id="志第九十_乐十二（乐章六）-49"></span>
迎神用《宁安》

50. <span id="志第九十_乐十二（乐章六）-50"></span>
函钟为宫 春社用。

51. <span id="志第九十_乐十二（乐章六）-51"></span>
五祀之本，社稷有严。芟柞伊始，夫敢不虔。

52. <span id="志第九十_乐十二（乐章六）-52"></span>
吉日惟戊，式荐豆笾。神其来格，用介有年！

53. <span id="志第九十_乐十二（乐章六）-53"></span>
函钟为宫 秋社、腊用。

54. <span id="志第九十_乐十二（乐章六）-54"></span>
功烈在民，诞受露雨。《良耜》既歌，乃扬帗舞。

55. <span id="志第九十_乐十二（乐章六）-55"></span>
是奉是尊，厚礼斯举。相其丰年，多稌多黍。

56. <span id="志第九十_乐十二（乐章六）-56"></span>
太簇为角

57. <span id="志第九十_乐十二（乐章六）-57"></span>
是尊是奉，兹率旧章。乐音纯绎，荐溢圆方。

58. <span id="志第九十_乐十二（乐章六）-58"></span>
情文备矣，神其迪尝！永观锡羡，多穑穰穰。

59. <span id="志第九十_乐十二（乐章六）-59"></span>
姑洗为徵

60. <span id="志第九十_乐十二（乐章六）-60"></span>
谷资土养，民赖谷生。功利之博，莫之与京。

61. <span id="志第九十_乐十二（乐章六）-61"></span>
式严祠坛，因物荐诚。礼具乐奏，惟神顾歆。

62. <span id="志第九十_乐十二（乐章六）-62"></span>
南吕为羽

63. <span id="志第九十_乐十二（乐章六）-63"></span>
国主社稷，时祀有常。肃若旧典，报本不忘。

64. <span id="志第九十_乐十二（乐章六）-64"></span>
粢盛丰洁，歌吟青黄。尊神倏来，百物宾将。

65. <span id="志第九十_乐十二（乐章六）-65"></span>
盥洗，《正安》

66. <span id="志第九十_乐十二（乐章六）-66"></span>
祭重齐肃，神格专精。沃洗于阼，涓洁著诚。

67. <span id="志第九十_乐十二（乐章六）-67"></span>
清明鬯矣，熙事备成。以似以续，如坻如京。

68. <span id="志第九十_乐十二（乐章六）-68"></span>
升坛，《正安》

69. <span id="志第九十_乐十二（乐章六）-69"></span>
神地之道，粒食有先。岁谨祈报，礼严豆笾。

70. <span id="志第九十_乐十二（乐章六）-70"></span>
降登裸荐。罔或不虔。以似以续，宜屡丰年。

71. <span id="志第九十_乐十二（乐章六）-71"></span>
太社位奠玉币，《嘉安》 春秋太稷、土正、后稷通用。

72. <span id="志第九十_乐十二（乐章六）-72"></span>
土发而祭，农祥是祈。笾豆加篚，典礼有彝。

73. <span id="志第九十_乐十二（乐章六）-73"></span>
惟兹珪币，用告肃祗。神灵降鉴，锡我繁厘。

74. <span id="志第九十_乐十二（乐章六）-74"></span>
太社位奠玉币，《嘉安》 秋腊太稷、土正、后稷通用。

75. <span id="志第九十_乐十二（乐章六）-75"></span>
赫赫媪神，稼穑是司。方是藉敛，报本攸宜。

76. <span id="志第九十_乐十二（乐章六）-76"></span>
嘉坛建祀，玉帛陈仪。明灵昭格，以介蕃厘。

77. <span id="志第九十_乐十二（乐章六）-77"></span>
还位，《正安》

78. <span id="志第九十_乐十二（乐章六）-78"></span>
国主太祀，地道聿神。稷司百谷，利毓惟均。

79. <span id="志第九十_乐十二（乐章六）-79"></span>
练日新吉，粢盛苾芬。神燕娭矣，福此下民。

80. <span id="志第九十_乐十二（乐章六）-80"></span>
捧俎，《丰安》

81. <span id="志第九十_乐十二（乐章六）-81"></span>
嘉承天和，黍稷翼翼。默相农功，繄神之德。

82. <span id="志第九十_乐十二（乐章六）-82"></span>
俎实牺牲，旧章是式。嗣有丰年，我瘐维亿。

83. <span id="志第九十_乐十二（乐章六）-83"></span>
太社位酌献，《嘉安》 春社太稷、土正、后稷通用。

84. <span id="志第九十_乐十二（乐章六）-84"></span>
封土崇祀，有烈在民。千载不昧，福此人群。

85. <span id="志第九十_乐十二（乐章六）-85"></span>
洗爵奠斝，有酒其芬。神具醉止，恺乐欣欣。

86. <span id="志第九十_乐十二（乐章六）-86"></span>
太社位酌献，《嘉安》 秋社腊太稷、正土、后稷通用。

87. <span id="志第九十_乐十二（乐章六）-87"></span>
叶气嘉生，年谷顺成。万亿及秭，如坻如京。

88. <span id="志第九十_乐十二（乐章六）-88"></span>
奉时櫜牡，告于神明。歌此《良耜》，于昭德馨。

89. <span id="志第九十_乐十二（乐章六）-89"></span>
亚、终献，《文安》

90. <span id="志第九十_乐十二（乐章六）-90"></span>
风雨时若，自天降康。稼穑滋殖，自神发祥。

91. <span id="志第九十_乐十二（乐章六）-91"></span>
谷我妇子，丰年穰穰。报本严祀，齐明允臧。

92. <span id="志第九十_乐十二（乐章六）-92"></span>
彻豆，《娭安》

93. <span id="志第九十_乐十二（乐章六）-93"></span>
报本之礼，载于甲令。灵坛昭告，神既来听。

94. <span id="志第九十_乐十二（乐章六）-94"></span>
彻彼豆笾，精诚斯罄。实惟丰年，农夫之庆。

95. <span id="志第九十_乐十二（乐章六）-95"></span>
送神，《宁安》

96. <span id="志第九十_乐十二（乐章六）-96"></span>
乃粒烝民，功昭万古。国有常祀，荐献式叙。

97. <span id="志第九十_乐十二（乐章六）-97"></span>
肃肃雍雍，旧章咸举。神保聿归，介我稷黍。

98. <span id="志第九十_乐十二（乐章六）-98"></span>
望瘗，《正安》

99. <span id="志第九十_乐十二（乐章六）-99"></span>
地载万物，民资乃功。报本称祀，太稷攸同。

100. <span id="志第九十_乐十二（乐章六）-100"></span>
礼乐既备，讫埋愈恭。神其降嘏，时和岁丰。

101. <span id="志第九十_乐十二（乐章六）-101"></span>
熙宁祭风师五首

102. <span id="志第九十_乐十二（乐章六）-102"></span>
迎神，《欣安》

103. <span id="志第九十_乐十二（乐章六）-103"></span>
飘飖而来，淅沥而下。爰张其旂，爰整其驾。

104. <span id="志第九十_乐十二（乐章六）-104"></span>
有豆有登，有兆有坛。弭旌柅辀，降止且安。

105. <span id="志第九十_乐十二（乐章六）-105"></span>
升降，《钦安》

106. <span id="志第九十_乐十二（乐章六）-106"></span>
盥帨于下，有盘有匜。馈酌于上，有登有彝。

107. <span id="志第九十_乐十二（乐章六）-107"></span>
服容柔止，进退优止。即事寅恭，神其休止。

108. <span id="志第九十_乐十二（乐章六）-108"></span>
奠币，《容安》

109. <span id="志第九十_乐十二（乐章六）-109"></span>
育我嘉生，神惠是仰。载致斯币，庶几用享。

110. <span id="志第九十_乐十二（乐章六）-110"></span>
鼓之舞之，式繄尔神。锡福无疆，佑此下民。

111. <span id="志第九十_乐十二（乐章六）-111"></span>
亚、终献，《雍安》

112. <span id="志第九十_乐十二（乐章六）-112"></span>
栗栗坛坫，载是豆觞。醇烈氤氲，普荐芬芳。

113. <span id="志第九十_乐十二（乐章六）-113"></span>
酌之维宜，献之维时。民有报侑，灵用安之。

114. <span id="志第九十_乐十二（乐章六）-114"></span>
送神，《欣安》

115. <span id="志第九十_乐十二（乐章六）-115"></span>
奠献纷纷，灵心欣欣。超然而返，众御如云。

116. <span id="志第九十_乐十二（乐章六）-116"></span>
其旋伊何？多黍多稌。其祥伊何？不愆厥叙。

117. <span id="志第九十_乐十二（乐章六）-117"></span>
大观祭风师六首

118. <span id="志第九十_乐十二（乐章六）-118"></span>
降神，《欣安》

119. <span id="志第九十_乐十二（乐章六）-119"></span>
羽旗云车，飘飖自天。猗欤南箕，歆嘉升烟！

120. <span id="志第九十_乐十二（乐章六）-120"></span>
牲饩粢盛，俎簋铏笾。维神戾止，从空冷然。

121. <span id="志第九十_乐十二（乐章六）-121"></span>
初献升降，《钦安》

122. <span id="志第九十_乐十二（乐章六）-122"></span>
明昭惟馨，威仪孔时。锵锵鸣佩，钦荐牲牺。

123. <span id="志第九十_乐十二（乐章六）-123"></span>
惟恭惟祗，无愆无违。周旋中礼，肃恭委蛇。

124. <span id="志第九十_乐十二（乐章六）-124"></span>
奠币，《容安》

125. <span id="志第九十_乐十二（乐章六）-125"></span>
吹嘘于喁，披拂氤氲。众窍咸作，潜运化钧。

126. <span id="志第九十_乐十二（乐章六）-126"></span>
恩大功丰，酬神维恭。嘉赠盈箱，于物有容。

127. <span id="志第九十_乐十二（乐章六）-127"></span>
酌献，《雍安》

128. <span id="志第九十_乐十二（乐章六）-128"></span>
牺尊斯陈，清酤盈中。芬芬苾苾，馨香交通。

129. <span id="志第九十_乐十二（乐章六）-129"></span>
明灵来思，歆我精衷。维千万祀，品物芃芃。

130. <span id="志第九十_乐十二（乐章六）-130"></span>
亚、终献，《雍安》

131. <span id="志第九十_乐十二（乐章六）-131"></span>
清酤洋洋，虔恭注兹。条鬯敷宣，神用歆之。

132. <span id="志第九十_乐十二（乐章六）-132"></span>
尊罍静嘉，金奏谐熙。于皇肆祀，休我群黎。

133. <span id="志第九十_乐十二（乐章六）-133"></span>
送神，《欣安》

134. <span id="志第九十_乐十二（乐章六）-134"></span>
窈冥无穷，肸蚃斯融。来终嘉荐，归返遥空。

135. <span id="志第九十_乐十二（乐章六）-135"></span>
惟神之归，欣安导和。惟神之泽，于彼滂沱。

136. <span id="志第九十_乐十二（乐章六）-136"></span>
雨师五首

137. <span id="志第九十_乐十二（乐章六）-137"></span>
迎神，《欣安》

138. <span id="志第九十_乐十二（乐章六）-138"></span>
神之无象，亦可思索。维云阴阴，维风莫莫。

139. <span id="志第九十_乐十二（乐章六）-139"></span>
降止坛宇，来顾芳馨。侑以鼓歌，荐此明诚。

140. <span id="志第九十_乐十二（乐章六）-140"></span>
升降，《钦安》

141. <span id="志第九十_乐十二（乐章六）-141"></span>
佩玉璆如，黼黻礻詹如。承神不懈，讫获嘉虞。

142. <span id="志第九十_乐十二（乐章六）-142"></span>
圣皇命祀，臣敢弗恭。凡尔在位，翼翼雍雍。

143. <span id="志第九十_乐十二（乐章六）-143"></span>
奠币，《容安》

144. <span id="志第九十_乐十二（乐章六）-144"></span>
崇崇坛阶，灵既降止。有严执奠，承祀兹始。

145. <span id="志第九十_乐十二（乐章六）-145"></span>
明灵在天，式顾庶察。泽润以时，永拂荒札。

146. <span id="志第九十_乐十二（乐章六）-146"></span>
酌献，亚、终献，《雍安》

147. <span id="志第九十_乐十二（乐章六）-147"></span>
寅恭我神，惟上之使。俾成康年，民徯休祉。

148. <span id="志第九十_乐十二（乐章六）-148"></span>
折俎既登，酒既盈。匪荐是专，配以明诚。

149. <span id="志第九十_乐十二（乐章六）-149"></span>
送神，《欣安》

150. <span id="志第九十_乐十二（乐章六）-150"></span>
牲俎告彻，嘉乐休成。卒事有严，燕虞高灵。

151. <span id="志第九十_乐十二（乐章六）-151"></span>
蕃我民人，育我稷黍。万有千祀，承神之祐。

152. <span id="志第九十_乐十二（乐章六）-152"></span>
绍兴祭风师六首

153. <span id="志第九十_乐十二（乐章六）-153"></span>
迎神，《欣安》

154. <span id="志第九十_乐十二（乐章六）-154"></span>
夫物絪缊，神气挠之。谁欤其司？维南之箕。

155. <span id="志第九十_乐十二（乐章六）-155"></span>
俶哉明庶，我祀维时！我心孔劳，神其下来！

156. <span id="志第九十_乐十二（乐章六）-156"></span>
初献升降、盥洗，《钦安》

157. <span id="志第九十_乐十二（乐章六）-157"></span>
神哉沛矣，厥灵载扬！扬灵如何？剡剡皇皇。

158. <span id="志第九十_乐十二（乐章六）-158"></span>
我其承之，绳绳齐庄。往从郁人，爰侠挟芳。

159. <span id="志第九十_乐十二（乐章六）-159"></span>
奠币，《容安》

160. <span id="志第九十_乐十二（乐章六）-160"></span>
物之流形，甚畏瘥疠。八风平矣，嘉生以遂。

161. <span id="志第九十_乐十二（乐章六）-161"></span>
丝缕之积，有量斯币。惟本之报，匪物之贵。

162. <span id="志第九十_乐十二（乐章六）-162"></span>
酌献，《雍安》

163. <span id="志第九十_乐十二（乐章六）-163"></span>
我求于神，无臭无声。神之燕享，惟时专精。

164. <span id="志第九十_乐十二（乐章六）-164"></span>
大磬在列，燎在庭。侑我桂酒，娭其以 听。

165. <span id="志第九十_乐十二（乐章六）-165"></span>
亚、终献

166. <span id="志第九十_乐十二（乐章六）-166"></span>
礼有三祀，仪物视帝。神临消摇，畴敢跛倚！

167. <span id="志第九十_乐十二（乐章六）-167"></span>
重觞载申，百味孔旨。神兮乐康，答我以祉。

168. <span id="志第九十_乐十二（乐章六）-168"></span>
送神 曲同迎神。

169. <span id="志第九十_乐十二（乐章六）-169"></span>
荃其止乎？禗禗其容。奄横四海，蹇莫之穷。时不骤得，礼焉有终。荃其行乎？余心忄蟲々。

170. <span id="志第九十_乐十二（乐章六）-170"></span>
雨师雷神七首

171. <span id="志第九十_乐十二（乐章六）-171"></span>
迎神，《欣安》

172. <span id="志第九十_乐十二（乐章六）-172"></span>
众万之托，动之润之。昭格孔时，维神之依。

173. <span id="志第九十_乐十二（乐章六）-173"></span>
冷然后先，肆我肯顾。是耶非耶？纷其来下。

174. <span id="志第九十_乐十二（乐章六）-174"></span>
初献盥洗、升降，《钦安》

175. <span id="志第九十_乐十二（乐章六）-175"></span>
言言祠宫，爰考我礼。维西有罍，维东有洗。

176. <span id="志第九十_乐十二（乐章六）-176"></span>
爰洁爰涤，载荐其醴。神在何斯？匪远具迩。

177. <span id="志第九十_乐十二（乐章六）-177"></span>
奠币，《容安》

178. <span id="志第九十_乐十二（乐章六）-178"></span>
霈兮隐兮，蹶其阴威。相我有终，胡宁不知！

179. <span id="志第九十_乐十二（乐章六）-179"></span>
我币有陈，我邸斯珪。岂维有陈，于以奠之。

180. <span id="志第九十_乐十二（乐章六）-180"></span>
雨师位酌献，《雍安》

181. <span id="志第九十_乐十二（乐章六）-181"></span>
山川出云，裔裔而缕。载霪载濛，其德乃溥。

182. <span id="志第九十_乐十二（乐章六）-182"></span>
自古有年，胡然莫祖！无简我觞，无怠我俎。

183. <span id="志第九十_乐十二（乐章六）-183"></span>
雷神位酌献 曲同初献。

184. <span id="志第九十_乐十二（乐章六）-184"></span>
瞻彼南山，有虺其出。维蛰之奋，维疠之息。

185. <span id="志第九十_乐十二（乐章六）-185"></span>
眷焉顾飨，在夏之日。觞豆匪报，皇忍忘德。

186. <span id="志第九十_乐十二（乐章六）-186"></span>
亚、终献 曲同雨师。

187. <span id="志第九十_乐十二（乐章六）-187"></span>
作解之德，形声一兮。爰展献侑，酌则三兮。

188. <span id="志第九十_乐十二（乐章六）-188"></span>
我兴有假，云胡有私！下土是冒，庶其远而。

189. <span id="志第九十_乐十二（乐章六）-189"></span>
送神 曲同迎神。

190. <span id="志第九十_乐十二（乐章六）-190"></span>
阴旄载旋，鼓车其鞭。问神安归？冥然而天。

191. <span id="志第九十_乐十二（乐章六）-191"></span>
皇有正命，祀事孔蠲。其临其归，亿万斯年。

192. <span id="志第九十_乐十二（乐章六）-192"></span>
雍熙享先农六首 余同祈谷 。

193. <span id="志第九十_乐十二（乐章六）-193"></span>
降神，《静安》

194. <span id="志第九十_乐十二（乐章六）-194"></span>
先农播种，九谷务滋。灵坛致享，《良耜》陈仪。

195. <span id="志第九十_乐十二（乐章六）-195"></span>
吉日惟亥，运属纯熙。乐之作矣，神其格思。

196. <span id="志第九十_乐十二（乐章六）-196"></span>
奠玉币，《敷安》

197. <span id="志第九十_乐十二（乐章六）-197"></span>
亲耕展祀，明灵来格。九有骏奔，百司庇职。

198. <span id="志第九十_乐十二（乐章六）-198"></span>
献奠肃肃，登降翼翼。祈彼丰穰，福流万国。

199. <span id="志第九十_乐十二（乐章六）-199"></span>
奉俎，《丰安》

200. <span id="志第九十_乐十二（乐章六）-200"></span>
肃陈《韶》舞，祗荐牺牲。乃逆黄道，以率躬耕。

201. <span id="志第九十_乐十二（乐章六）-201"></span>
亚献，《正安》

202. <span id="志第九十_乐十二（乐章六）-202"></span>
祀惟古典，食乃民天。歆兹洁祀，以应祈年。

203. <span id="志第九十_乐十二（乐章六）-203"></span>
终献，《正安》

204. <span id="志第九十_乐十二（乐章六）-204"></span>
式陈芳荐，爰致虔诚。神其降鉴，永福黎氓。

205. <span id="志第九十_乐十二（乐章六）-205"></span>
送神，《静安》

206. <span id="志第九十_乐十二（乐章六）-206"></span>
明禋绀坛，灵风肃然。登歌已阕，神驭将旋。

207. <span id="志第九十_乐十二（乐章六）-207"></span>
道光帝籍，礼备公田。鉴兹躬稼，永赐丰年。

208. <span id="志第九十_乐十二（乐章六）-208"></span>
明道亲享先农十首

209. <span id="志第九十_乐十二（乐章六）-209"></span>
迎神，《静安》

210. <span id="志第九十_乐十二（乐章六）-210"></span>
稼政之本，民食惟天。《甫田》兆岁，后稷其先。

211. <span id="志第九十_乐十二（乐章六）-211"></span>
灵坛既祀，黛耜攸虔。乃圣能享，亿万斯年。

212. <span id="志第九十_乐十二（乐章六）-212"></span>
皇帝升降，《隆安》

213. <span id="志第九十_乐十二（乐章六）-213"></span>
冕服在御，坛壝有仪。陟降左右，天惟显思。

214. <span id="志第九十_乐十二（乐章六）-214"></span>
奠玉币，《嘉安》

215. <span id="志第九十_乐十二（乐章六）-215"></span>
将躬黛耜，先陟灵坛。嘉玉量币，乐举礼殚。

216. <span id="志第九十_乐十二（乐章六）-216"></span>
神既至止，福亦和安。干斯积咏，万国多欢。

217. <span id="志第九十_乐十二（乐章六）-217"></span>
奉俎，《丰安》

218. <span id="志第九十_乐十二（乐章六）-218"></span>
将迎景福，乃荐嘉牲。籍于千亩，用此精诚。

219. <span id="志第九十_乐十二（乐章六）-219"></span>
皇帝初献，《禧安》

220. <span id="志第九十_乐十二（乐章六）-220"></span>
云罍已实，玉爵有舟。荐于灵籍，伫乃神休。

221. <span id="志第九十_乐十二（乐章六）-221"></span>
饮福，《禧安》

222. <span id="志第九十_乐十二（乐章六）-222"></span>
神既至享，福亦来酬。申锡纯嘏，旨酒维柔。

223. <span id="志第九十_乐十二（乐章六）-223"></span>
思文后稷，贻我来牟。子孙千亿，丕荷天休。

224. <span id="志第九十_乐十二（乐章六）-224"></span>
退文舞、进武舞，《正安》

225. <span id="志第九十_乐十二（乐章六）-225"></span>
羽葆有奕，文武交相。周旋合度，福禄无疆。

226. <span id="志第九十_乐十二（乐章六）-226"></span>
亚献，《正安》

227. <span id="志第九十_乐十二（乐章六）-227"></span>
豆笾虽荐，黍稷非馨。惠我丰岁，歆兹至诚。

228. <span id="志第九十_乐十二（乐章六）-228"></span>
终献，《正安》

229. <span id="志第九十_乐十二（乐章六）-229"></span>
歆我嘉荐，锡我蕃禧。多黍多稌，如京如坻。

230. <span id="志第九十_乐十二（乐章六）-230"></span>
送神，《静安》

231. <span id="志第九十_乐十二（乐章六）-231"></span>
献终豆彻，礼备乐成。祠容肃肃，风驭冥冥。

232. <span id="志第九十_乐十二（乐章六）-232"></span>
三时务本，一墢躬耕。人祗胥悦，祉福是膺。

233. <span id="志第九十_乐十二（乐章六）-233"></span>
景祐享先农五首

234. <span id="志第九十_乐十二（乐章六）-234"></span>
迎神，《凝安》

235. <span id="志第九十_乐十二（乐章六）-235"></span>
在昔神农，首兹播殖。无有污莱，尽为稼穑。

236. <span id="志第九十_乐十二（乐章六）-236"></span>
乃粒斯民，实惟帝力。嘉荐令芳，伫瞻来格。

237. <span id="志第九十_乐十二（乐章六）-237"></span>
升降，《同安》

238. <span id="志第九十_乐十二（乐章六）-238"></span>
居德之厚，厥祀攸陈。土膏初脉，农事先春。

239. <span id="志第九十_乐十二（乐章六）-239"></span>
铿然金奏，俨若华绅。陟降于阼，福禄惟神。

240. <span id="志第九十_乐十二（乐章六）-240"></span>
奠币，《明安》

241. <span id="志第九十_乐十二（乐章六）-241"></span>
农为政本，食乃民天。苾芬明祀，藨蓘良田。

242. <span id="志第九十_乐十二（乐章六）-242"></span>
陈兹量币，望彼丰年。茂介福祉，来钦吉蠲。

243. <span id="志第九十_乐十二（乐章六）-243"></span>
酌献，《成安》

244. <span id="志第九十_乐十二（乐章六）-244"></span>
农祥晨正，平秩东作。倬彼大田，庤乃钱镈。

245. <span id="志第九十_乐十二（乐章六）-245"></span>
酒醴盈尊，金璆合乐。期兹万年，充于六幕。

246. <span id="志第九十_乐十二（乐章六）-246"></span>
送神，《凝安》

247. <span id="志第九十_乐十二（乐章六）-247"></span>
务啬之本，恤祀惟馨。神斯至止，降福攸宁。

248. <span id="志第九十_乐十二（乐章六）-248"></span>
崇兹稼政，合于礼经。俎彻乐阕，邈仰回灵。

249. <span id="志第九十_乐十二（乐章六）-249"></span>
先蚕六首

250. <span id="志第九十_乐十二（乐章六）-250"></span>
迎神，《明安》

251. <span id="志第九十_乐十二（乐章六）-251"></span>
生民之朔，衣皮而群。惟圣有作，被冒以文。

252. <span id="志第九十_乐十二（乐章六）-252"></span>
礼乐以成，贵贱以分。欲报之德，金石谐均。

253. <span id="志第九十_乐十二（乐章六）-253"></span>
升降，《翊安》

254. <span id="志第九十_乐十二（乐章六）-254"></span>
掩抑笙箫，铿谹金石。神来宴娭，嘉我休德。

255. <span id="志第九十_乐十二（乐章六）-255"></span>
奉祀之臣，洗心翊翊。锡兹福禧，以惠四国。

256. <span id="志第九十_乐十二（乐章六）-256"></span>
奠币，《娭安》

257. <span id="志第九十_乐十二（乐章六）-257"></span>
皇天降物，屡化若神。圣实先识，躬以教民。

258. <span id="志第九十_乐十二（乐章六）-258"></span>
功被天下，为万世文。币以达志，庶几彻闻。

259. <span id="志第九十_乐十二（乐章六）-259"></span>
酌献，《美安》

260. <span id="志第九十_乐十二（乐章六）-260"></span>
夐哉圣神，成功微妙！乃衮乃裳，以供郊庙。

261. <span id="志第九十_乐十二（乐章六）-261"></span>
百末旨酒，嘉觞自炤。灵徕宴飨，不嚬以笑。

262. <span id="志第九十_乐十二（乐章六）-262"></span>
亚、终献，《惠安》

263. <span id="志第九十_乐十二（乐章六）-263"></span>
神之徕，驾跄跄。紫坛熙，烛夜光。会竽瑟，鸣球琅。荐旨酒，杂兰芳。佑明德，赐百祥。

264. <span id="志第九十_乐十二（乐章六）-264"></span>
送神，《祥安》

265. <span id="志第九十_乐十二（乐章六）-265"></span>
神之功兮，四海所宗。占五帝兮，莫与比崇。

266. <span id="志第九十_乐十二（乐章六）-266"></span>
倏往来兮，旌旗容容。恭明祀兮，万世无穷。

267. <span id="志第九十_乐十二（乐章六）-267"></span>
绍兴享先农十一首

268. <span id="志第九十_乐十二（乐章六）-268"></span>
皇帝入内壝盥洗，《隆安》

269. <span id="志第九十_乐十二（乐章六）-269"></span>
大事在祀，齐洁为先。既盥而升，奉以周旋。

270. <span id="志第九十_乐十二（乐章六）-270"></span>
下观而化，无敢不蠲。惟神降格，监厥精虔。

271. <span id="志第九十_乐十二（乐章六）-271"></span>
迎神，《静安》

272. <span id="志第九十_乐十二（乐章六）-272"></span>
猗欤田祖，粒食之宗！世世仰德，青坛载崇。

273. <span id="志第九十_乐十二（乐章六）-273"></span>
时惟后稷，躬稼同功。作配并祀，以诏无穷。

274. <span id="志第九十_乐十二（乐章六）-274"></span>
神农、后稷位奠币，《嘉安》制为量币，厚意是将。求之以类，各因其方。

275. <span id="志第九十_乐十二（乐章六）-275"></span>
于以奠之，精诚允彰。神其享止，惠我无疆。

276. <span id="志第九十_乐十二（乐章六）-276"></span>
尚书奉俎，《丰安》

277. <span id="志第九十_乐十二（乐章六）-277"></span>
柔毛刚鬣，或剥或烹。为俎孔硕，登荐厥诚。

278. <span id="志第九十_乐十二（乐章六）-278"></span>
酌献，《禧安》

279. <span id="志第九十_乐十二（乐章六）-279"></span>
蠲涤醆斝，巾帨而升。挹彼注兹，酒醴维清。

280. <span id="志第九十_乐十二（乐章六）-280"></span>
洋洋在上。享于克诚。神其孚佑，以厚民生。

281. <span id="志第九十_乐十二（乐章六）-281"></span>
文舞退、武舞进，《正安》

282. <span id="志第九十_乐十二（乐章六）-282"></span>
羽毛干戚，张弛则殊。进旅退旅，匪棘匪舒。

283. <span id="志第九十_乐十二（乐章六）-283"></span>
亚献，《正安》

284. <span id="志第九十_乐十二（乐章六）-284"></span>
显相祀事，济济锵锵。举斝酌醴，神其允臧。

285. <span id="志第九十_乐十二（乐章六）-285"></span>
终献，《正安》

286. <span id="志第九十_乐十二（乐章六）-286"></span>
殽核维旅，酒醴维馨。于再于三，礼则有成。

287. <span id="志第九十_乐十二（乐章六）-287"></span>
饮福，《禧安》

288. <span id="志第九十_乐十二（乐章六）-288"></span>
幽明位异，施报理同。克恭明神，降福乃丰。

289. <span id="志第九十_乐十二（乐章六）-289"></span>
我膺受之，来燕来崇。岂伊专享，于彼三农。

290. <span id="志第九十_乐十二（乐章六）-290"></span>
彻豆，《歆安》

291. <span id="志第九十_乐十二（乐章六）-291"></span>
莫重于祭，非礼不成。笾豆有践，尔殽既馨。

292. <span id="志第九十_乐十二（乐章六）-292"></span>
神具醉止，荐以齐明。赞彻孔时，厘事斯成。

293. <span id="志第九十_乐十二（乐章六）-293"></span>
送神，《静安》

294. <span id="志第九十_乐十二（乐章六）-294"></span>
神之来止，风驶云翔。神之旋归，有迎有将。

295. <span id="志第九十_乐十二（乐章六）-295"></span>
歌以送之，磬管锵锵。何以惠民？丰年穰穰。

296. <span id="志第九十_乐十二（乐章六）-296"></span>
亲耕藉田七首

297. <span id="志第九十_乐十二（乐章六）-297"></span>
皇帝出大次，《乾安》

298. <span id="志第九十_乐十二（乐章六）-298"></span>
勤劳稼穑，必躬必亲。为藉千亩，以教导民。

299. <span id="志第九十_乐十二（乐章六）-299"></span>
帝出乎震，时惟上春。天颜咫尺，望之如云。

300. <span id="志第九十_乐十二（乐章六）-300"></span>
亲耕

301. <span id="志第九十_乐十二（乐章六）-301"></span>
元辰既择，礼备乐成。洪縻在手，祗饰专精。

302. <span id="志第九十_乐十二（乐章六）-302"></span>
三推一墢，端冕朱纮。靡辞染屦，以示黎氓。

303. <span id="志第九十_乐十二（乐章六）-303"></span>
升坛

304. <span id="志第九十_乐十二（乐章六）-304"></span>
方坛屹立，陛级而登。玉色下照，临观耦耕。

305. <span id="志第九十_乐十二（乐章六）-305"></span>
万目咸睹，如日之升。成规成矩，百禄是膺。

306. <span id="志第九十_乐十二（乐章六）-306"></span>
公卿耕藉

307. <span id="志第九十_乐十二（乐章六）-307"></span>
群公显相，奉事斋庄。率时农夫，举耜载扬。

308. <span id="志第九十_乐十二（乐章六）-308"></span>
播厥百谷。以佑我皇。多黍多稌，丕应农祥。

309. <span id="志第九十_乐十二（乐章六）-309"></span>
群官耕藉

310. <span id="志第九十_乐十二（乐章六）-310"></span>
畟畟良耜，我田既臧。土膏其动，春日载阳。

311. <span id="志第九十_乐十二（乐章六）-311"></span>
执事有恪，于此中邦。农夫之庆，栖亩余粮。

312. <span id="志第九十_乐十二（乐章六）-312"></span>
降坛

313. <span id="志第九十_乐十二（乐章六）-313"></span>
肇新帝藉，率我农人。三推终亩，祗事咸均。

314. <span id="志第九十_乐十二（乐章六）-314"></span>
陟降孔时，粲然有文。受天之祜，多稼如云。

315. <span id="志第九十_乐十二（乐章六）-315"></span>
归大次

316. <span id="志第九十_乐十二（乐章六）-316"></span>
教民稼穑，不令而行。进退有度，琚瑀锵鸣。

317. <span id="志第九十_乐十二（乐章六）-317"></span>
言还熉幄，礼则告成。帝命率育，明德惟馨。

318. <span id="志第九十_乐十二（乐章六）-318"></span>
绍兴祀先农摄事七首

319. <span id="志第九十_乐十二（乐章六）-319"></span>
迎神，《凝安》

320. <span id="志第九十_乐十二（乐章六）-320"></span>
青阳开动，土膏脉起。日练吉亥，为农祈祉。

321. <span id="志第九十_乐十二（乐章六）-321"></span>
典秩增峻，仪物具美。幄光熉黄，庶几戾止。

322. <span id="志第九十_乐十二（乐章六）-322"></span>
初献升殿，《同安》 盥洗同。

323. <span id="志第九十_乐十二（乐章六）-323"></span>
率职咸涖，礼容睟然。澡身端意，陟降靡愆。

324. <span id="志第九十_乐十二（乐章六）-324"></span>
神心嘉虞，享兹洁蠲。敷锡纯佑，屡登丰年。

325. <span id="志第九十_乐十二（乐章六）-325"></span>
奠币，《明安》

326. <span id="志第九十_乐十二（乐章六）-326"></span>
灵斿载临，见光陈贽。有严篚实，式将纯意。

327. <span id="志第九十_乐十二（乐章六）-327"></span>
肸蚃既接，礼行有次。神兮安留，歆我禋祀。

328. <span id="志第九十_乐十二（乐章六）-328"></span>
神农位酌献，《成安》

329. <span id="志第九十_乐十二（乐章六）-329"></span>
耒耜之教，帝实开先。致养垂利，古今民天。

330. <span id="志第九十_乐十二（乐章六）-330"></span>
嘉荐报本，于以祈年。诚格和应，神娭福延。

331. <span id="志第九十_乐十二（乐章六）-331"></span>
后稷位酌献，《成安》

332. <span id="志第九十_乐十二（乐章六）-332"></span>
有周膺历，实起后稷。相时神功，率由稼穑。

333. <span id="志第九十_乐十二（乐章六）-333"></span>
振古称祀，先农并食，阜我昌我，时万时亿。

334. <span id="志第九十_乐十二（乐章六）-334"></span>
亚、终献，《同安》

335. <span id="志第九十_乐十二（乐章六）-335"></span>
旨具百味，酌备三畴。贰觞既毕，礼洽意周。

336. <span id="志第九十_乐十二（乐章六）-336"></span>
庶几嘉享，格神之幽。相我穑事，锡以有秋。

337. <span id="志第九十_乐十二（乐章六）-337"></span>
送神，《凝安》

338. <span id="志第九十_乐十二（乐章六）-338"></span>
熙事成兮，始终洁齐。笾豆彻兮，撙节靡垂。

339. <span id="志第九十_乐十二（乐章六）-339"></span>
灵有嘉兮，降福孔皆。飘然逝兮，我心孔怀。

340. <span id="志第九十_乐十二（乐章六）-340"></span>
祀先蚕六首

341. <span id="志第九十_乐十二（乐章六）-341"></span>
迎神，《明安》

342. <span id="志第九十_乐十二（乐章六）-342"></span>
功被寰宇，亻蠡虫之灵。有神司之，以生以成。

343. <span id="志第九十_乐十二（乐章六）-343"></span>
典礼有初，祀事讲明。孔盖翠旌，降集于庭。

344. <span id="志第九十_乐十二（乐章六）-344"></span>
初献盥洗、升殿，《翊安》 降同。

345. <span id="志第九十_乐十二（乐章六）-345"></span>
灵修戾止，诏以毛血。既盥而帨，尊爵蠲洁。

346. <span id="志第九十_乐十二（乐章六）-346"></span>
金石谐宛，登降有节。宜顾享乡，情文不越。

347. <span id="志第九十_乐十二（乐章六）-347"></span>
奠币，《娱安》

348. <span id="志第九十_乐十二（乐章六）-348"></span>
化日初长，时当暮春。蚕事方兴，惟后惟嫔。

349. <span id="志第九十_乐十二（乐章六）-349"></span>
丝纩御冬，残生济人。敢忘报本，篚币是陈。

350. <span id="志第九十_乐十二（乐章六）-350"></span>
酌献，《美安》

351. <span id="志第九十_乐十二（乐章六）-351"></span>
盛服承祀，出自公桑。衣不羽皮，利及万方。

352. <span id="志第九十_乐十二（乐章六）-352"></span>
百味旨酒，有飶其香。神其歆止，洋洋在傍。

353. <span id="志第九十_乐十二（乐章六）-353"></span>
亚、终献，《惠安》

354. <span id="志第九十_乐十二（乐章六）-354"></span>
日吉辰良，礼备乐作。精诚内孚，俎豆交错。

355. <span id="志第九十_乐十二（乐章六）-355"></span>
升歌清越，侑此三爵。黎民不寒，幽显同乐。

356. <span id="志第九十_乐十二（乐章六）-356"></span>
送神，《祥安》

357. <span id="志第九十_乐十二（乐章六）-357"></span>
神之来矣，灵风肃然。云胡不留？归旐有翩。

358. <span id="志第九十_乐十二（乐章六）-358"></span>
乃举旧典，岁以告虔。降福我邦，于万斯年。

359. <span id="志第九十_乐十二（乐章六）-359"></span>
景德蜡祭百神三首

360. <span id="志第九十_乐十二（乐章六）-360"></span>
降神，《高安》

361. <span id="志第九十_乐十二（乐章六）-361"></span>
百物蕃阜，四方顺成。通其八蜡，合乃嘉平。

362. <span id="志第九十_乐十二（乐章六）-362"></span>
旨酒斯醇，大庖孔盈。万灵来格，威仪以成。

363. <span id="志第九十_乐十二（乐章六）-363"></span>
奠玉币酌献，《嘉安》

364. <span id="志第九十_乐十二（乐章六）-364"></span>
肃肃灵坛，昭昭上天，洁粢丰盛，以享以虔。

365. <span id="志第九十_乐十二（乐章六）-365"></span>
百神咸萃，六乐斯县。介兹景福，期于百年。

366. <span id="志第九十_乐十二（乐章六）-366"></span>
送神，《高安》

367. <span id="志第九十_乐十二（乐章六）-367"></span>
来顾来享，礼成乐备。灵驭翩翩，云行雨施。

368. <span id="志第九十_乐十二（乐章六）-368"></span>
熙宁蜡祭十三首

369. <span id="志第九十_乐十二（乐章六）-369"></span>
东、西郊降神，《熙安》

370. <span id="志第九十_乐十二（乐章六）-370"></span>
天锡康年，四方顺成。乃通蜡祭，索享于明。

371. <span id="志第九十_乐十二（乐章六）-371"></span>
金石四作，羽旄翠旌。神来宴娭，泽被群生。

372. <span id="志第九十_乐十二（乐章六）-372"></span>
升降，《肃安》

373. <span id="志第九十_乐十二（乐章六）-373"></span>
惟蜡有祭，报神之功。合聚万物，来享来宗。

374. <span id="志第九十_乐十二（乐章六）-374"></span>
承诏摄事，不忘肃雍。灵之格思，福禄来崇。

375. <span id="志第九十_乐十二（乐章六）-375"></span>
奠币，《钦安》

376. <span id="志第九十_乐十二（乐章六）-376"></span>
穰穰丰年，繄侯休德。帅承天和，钦象古则。

377. <span id="志第九十_乐十二（乐章六）-377"></span>
嘉玉量币，奠容翼翼。灵施暨民，罔有终极。

378. <span id="志第九十_乐十二（乐章六）-378"></span>
奉俎，《承安》

379. <span id="志第九十_乐十二（乐章六）-379"></span>
礼崇明祀，必先成民。奉牲以告，备腯其均。

380. <span id="志第九十_乐十二（乐章六）-380"></span>
炮炙芬芬。俎豆莘莘。锡之纯嘏，以佑斯人。

381. <span id="志第九十_乐十二（乐章六）-381"></span>
酌献，《怿安》

382. <span id="志第九十_乐十二（乐章六）-382"></span>
秩秩礼文，为坛四方。嘉栗旨酒，百神迪尝。

383. <span id="志第九十_乐十二（乐章六）-383"></span>
敷与万物，既阜既昌。伊乐厥福，传世无疆。

384. <span id="志第九十_乐十二（乐章六）-384"></span>
亚、终献，《庆安》

385. <span id="志第九十_乐十二（乐章六）-385"></span>
礼文备矣，肃肃无譁。金石谐节，圭璧光华。

386. <span id="志第九十_乐十二（乐章六）-386"></span>
粢以告丰，醴以告嘉。锡兹福祉，以泽幽遐。

387. <span id="志第九十_乐十二（乐章六）-387"></span>
送神，《宣安》

388. <span id="志第九十_乐十二（乐章六）-388"></span>
灵之来下，扩景乘光。灵之回御，景龙以骧。

389. <span id="志第九十_乐十二（乐章六）-389"></span>
鉴我休德，降嘏产祥。大田多稼，以惠无疆。

390. <span id="志第九十_乐十二（乐章六）-390"></span>
南、北方迎神，《简安》

391. <span id="志第九十_乐十二（乐章六）-391"></span>
美若休德，民和岁丰。稼穑云施，其积如墉。

392. <span id="志第九十_乐十二（乐章六）-392"></span>
惠我四国，先啬之功。祭之百种，来享来宗。

393. <span id="志第九十_乐十二（乐章六）-393"></span>
升降，《穆安》

394. <span id="志第九十_乐十二（乐章六）-394"></span>
皇皇灵德，经纬万方。承诏摄事，陟降以庄。

395. <span id="志第九十_乐十二（乐章六）-395"></span>
高冠岌峨，长佩锵洋。嘉承神贶，令闻不忘。

396. <span id="志第九十_乐十二（乐章六）-396"></span>
奠币，《嘉安》

397. <span id="志第九十_乐十二（乐章六）-397"></span>
于穆明祀，莫如报功。灵之利泽，惠我无穷。

398. <span id="志第九十_乐十二（乐章六）-398"></span>
斋以涤志，币以达衷。抚宁四极，永锡登丰。

399. <span id="志第九十_乐十二（乐章六）-399"></span>
酌献，《禔安》

400. <span id="志第九十_乐十二（乐章六）-400"></span>
英英礼文，既备而全。严严四郊，屹屹紫坛。

401. <span id="志第九十_乐十二（乐章六）-401"></span>
百末旨酒，其馨若兰。何以畀民？既寿而安。

402. <span id="志第九十_乐十二（乐章六）-402"></span>
亚、终献，《曼安》

403. <span id="志第九十_乐十二（乐章六）-403"></span>
林林生民，含哺而嬉。教之稼穑，实神之为。

404. <span id="志第九十_乐十二（乐章六）-404"></span>
图报厚德，万祀无期。以假以享，锡我繁禧。

405. <span id="志第九十_乐十二（乐章六）-405"></span>
送神，《成安》

406. <span id="志第九十_乐十二（乐章六）-406"></span>
嘉荐芳美，灵来宴娭。斿车结云，若风马驰。

407. <span id="志第九十_乐十二（乐章六）-407"></span>
既至而喜，锡我蕃禧。嘉承天贶，曼寿无期。

408. <span id="志第九十_乐十二（乐章六）-408"></span>
大观蜡祭二首

409. <span id="志第九十_乐十二（乐章六）-409"></span>
东郊亚、终献，《庆安》

410. <span id="志第九十_乐十二（乐章六）-410"></span>
震乘春阳，仁司生殖。锡我岁丰，襄我民力。

411. <span id="志第九十_乐十二（乐章六）-411"></span>
谁其尸之？宗子先啬。亿万斯年，怀神罔极。

412. <span id="志第九十_乐十二（乐章六）-412"></span>
南郊升降，《穆安》

413. <span id="志第九十_乐十二（乐章六）-413"></span>
穆如薰风，敷舒文藻。气蒸消除，丰予黍稻。

414. <span id="志第九十_乐十二（乐章六）-414"></span>
神之听之，钟鼓咸考。于万斯年，惟皇之报。

415. <span id="志第九十_乐十二（乐章六）-415"></span>
绍兴以后蜡祭四十二首

416. <span id="志第九十_乐十二（乐章六）-416"></span>
东方百神降神，《熙安》

417. <span id="志第九十_乐十二（乐章六）-417"></span>
圜钟为宫

418. <span id="志第九十_乐十二（乐章六）-418"></span>
玄冥凌厉，岁聿其周。天地闭藏，农且息休。

419. <span id="志第九十_乐十二（乐章六）-419"></span>
古为蜡礼，伊耆肇修。爰荐飶馨，以迓飚斿。

420. <span id="志第九十_乐十二（乐章六）-420"></span>
黄钟为角

421. <span id="志第九十_乐十二（乐章六）-421"></span>
惟大明尊，实首三辰。功赫庶物，光被广轮。

422. <span id="志第九十_乐十二（乐章六）-422"></span>
岁方索享，咸秩群神。灵斿来下，尸此明禋。

423. <span id="志第九十_乐十二（乐章六）-423"></span>
太簇为徵

424. <span id="志第九十_乐十二（乐章六）-424"></span>
三时不害，四方顺成。酬功报始，以我斋明。

425. <span id="志第九十_乐十二（乐章六）-425"></span>
《豳》颂土鼓，乐此嘉平。降祥幅员，惠于函生。

426. <span id="志第九十_乐十二（乐章六）-426"></span>
姑洗为羽

427. <span id="志第九十_乐十二（乐章六）-427"></span>
日昱乎昼，容光必照。肸蚃之交，惟人所召。

428. <span id="志第九十_乐十二（乐章六）-428"></span>
有监在下，视兹升燎。肃若其承，云骈星曜。

429. <span id="志第九十_乐十二（乐章六）-429"></span>
初献升降，《肃安》

430. <span id="志第九十_乐十二（乐章六）-430"></span>
礼仪告具，心俨容庄。工歌屡奏，声和义章。

431. <span id="志第九十_乐十二（乐章六）-431"></span>
崇坛陟降，济济跄跄。灵光共仰，嘉荐芬芳。

432. <span id="志第九十_乐十二（乐章六）-432"></span>
大明位奠玉币，《钦安》

433. <span id="志第九十_乐十二（乐章六）-433"></span>
晨曦未融，天宇澄穆。有虔秉诚，将以币玉。

434. <span id="志第九十_乐十二（乐章六）-434"></span>
如在左右，罔不祗肃。神兮安留，锡以祉福。

435. <span id="志第九十_乐十二（乐章六）-435"></span>
帝神农氏位奠币 曲同大明。

436. <span id="志第九十_乐十二（乐章六）-436"></span>
农为政本，食乃民天。神农氏作，民始力田。

437. <span id="志第九十_乐十二（乐章六）-437"></span>
先啬之配，礼报则然。有币将之，维以告虔。

438. <span id="志第九十_乐十二（乐章六）-438"></span>
后稷氏位奠币 曲同大明。

439. <span id="志第九十_乐十二（乐章六）-439"></span>
播种之功，时惟后稷。推以配天，莫匪尔极。

440. <span id="志第九十_乐十二（乐章六）-440"></span>
崇侑清祀，是为司啬。陈币奠将，永祚王国。

441. <span id="志第九十_乐十二（乐章六）-441"></span>
奉俎，《承安》

442. <span id="志第九十_乐十二（乐章六）-442"></span>
享以精禋，馨非稷黍。工祝致告，孔硕为俎。

443. <span id="志第九十_乐十二（乐章六）-443"></span>
执事骏奔，绳绳具举。神之嘉虞，介福是与。

444. <span id="志第九十_乐十二（乐章六）-444"></span>
大明位酌献，《择安》

445. <span id="志第九十_乐十二（乐章六）-445"></span>
肇禋备祀，教民美报，时和岁丰，奉醴以告。

446. <span id="志第九十_乐十二（乐章六）-446"></span>
惟照临功，等于载焘。酌献云初，明神所劳。

447. <span id="志第九十_乐十二（乐章六）-447"></span>
神农位酌献 曲同大明。

448. <span id="志第九十_乐十二（乐章六）-448"></span>
惟酒欣欣，惟神冥冥。是顾是享，来燕来宁。

449. <span id="志第九十_乐十二（乐章六）-449"></span>
耒耜之利，神所肇兴。万世永赖，无斁其承。

450. <span id="志第九十_乐十二（乐章六）-450"></span>
后稷位酌献 曲同大明。

451. <span id="志第九十_乐十二（乐章六）-451"></span>
释之蒸之，为酒为醴。推本所由，于焉洽礼。

452. <span id="志第九十_乐十二（乐章六）-452"></span>
周邦开基，邰家是启。献兹嘉觞。拜下首稽。

453. <span id="志第九十_乐十二（乐章六）-453"></span>
亚、终献，《庆安》

454. <span id="志第九十_乐十二（乐章六）-454"></span>
申以贰觞，百味且旨。礼告三终，神具醉止。

455. <span id="志第九十_乐十二（乐章六）-455"></span>
旌容骑沓，扬光纷委。降福穰穰，被大丰美。

456. <span id="志第九十_乐十二（乐章六）-456"></span>
送神，《宣安》

457. <span id="志第九十_乐十二（乐章六）-457"></span>
礼乐既成，神保聿归。言归何所？地纪天维。

458. <span id="志第九十_乐十二（乐章六）-458"></span>
岂惟屡丰，嗣岁所祈。亿万斯年，神来燕娭。

459. <span id="志第九十_乐十二（乐章六）-459"></span>
西方百神降神，《熙安》

460. <span id="志第九十_乐十二（乐章六）-460"></span>
圜钟为宫

461. <span id="志第九十_乐十二（乐章六）-461"></span>
玄冬肇祀，始于伊耆。岁事聿成，庸答蕃厘。

462. <span id="志第九十_乐十二（乐章六）-462"></span>
眷言西顾，匪神司之。归功尔神，翩其下来。

463. <span id="志第九十_乐十二（乐章六）-463"></span>
黄钟为角

464. <span id="志第九十_乐十二（乐章六）-464"></span>
魄生自西，照望太阳。下暨诸神，贶施万方。

465. <span id="志第九十_乐十二（乐章六）-465"></span>
节适风雨，富我囷箱。共承嘉祀，惟以迪尝。

466. <span id="志第九十_乐十二（乐章六）-466"></span>
太簇为徵

467. <span id="志第九十_乐十二（乐章六）-467"></span>
神罔小大，奠方兹土。祭列坊墉，礼迨猫虎。

468. <span id="志第九十_乐十二（乐章六）-468"></span>
有功斯民，祀乃其所。非稷馨香，厥福周溥。

469. <span id="志第九十_乐十二（乐章六）-469"></span>
姑洗为羽

470. <span id="志第九十_乐十二（乐章六）-470"></span>
丰年穰穰，美芳职职。笾豆方圆，其仪孔硕。

471. <span id="志第九十_乐十二（乐章六）-471"></span>
风马在御，云车载饬。来顾来享，维俟休德。

472. <span id="志第九十_乐十二（乐章六）-472"></span>
初献升降，《肃安》

473. <span id="志第九十_乐十二（乐章六）-473"></span>
盥献恭庄，燎烟芬酷，载陟载降，礼容可度。

474. <span id="志第九十_乐十二（乐章六）-474"></span>
钦惟尔神，上下肃肃。成我稷黍，鉴此牲玉。

475. <span id="志第九十_乐十二（乐章六）-475"></span>
夜明位奠玉币，《钦安》

476. <span id="志第九十_乐十二（乐章六）-476"></span>
穆穆太阴，礼严姊事。璧玉华光，推以槥对。

477. <span id="志第九十_乐十二（乐章六）-477"></span>
十二周天，岁乃有终。尽我备物，莫报元功。

478. <span id="志第九十_乐十二（乐章六）-478"></span>
神农位奠币 曲同夜明。

479. <span id="志第九十_乐十二（乐章六）-479"></span>
耒耜肇兴，白神农氏。稼穑滋殖，为农者始。

480. <span id="志第九十_乐十二（乐章六）-480"></span>
作配明祀，奠以告虔。万世佃渔，帝功卓然。

481. <span id="志第九十_乐十二（乐章六）-481"></span>
后稷位奠币 曲同夜明。

482. <span id="志第九十_乐十二（乐章六）-482"></span>
明明周祖，惟民之恤。播种为教，下民乃粒，曾是索飨，而匪先公。万物难报，阡陌之功。

483. <span id="志第九十_乐十二（乐章六）-483"></span>
奉俎，《承安》

484. <span id="志第九十_乐十二（乐章六）-484"></span>
时和岁登，物亡疾瘯。实俎间膏，报神之福。

485. <span id="志第九十_乐十二（乐章六）-485"></span>
匪神之福，曷成且丰！肥腯咸有，惟神之功！

486. <span id="志第九十_乐十二（乐章六）-486"></span>
夜明位酌献，《择安》

487. <span id="志第九十_乐十二（乐章六）-487"></span>
除坛西郊，坎其击鼓。百灵至止，结璘作主。

488. <span id="志第九十_乐十二（乐章六）-488"></span>
秬鬯湛淡，玉斝觩。是谓嘉德，神其安留。

489. <span id="志第九十_乐十二（乐章六）-489"></span>
神农位酌献 曲同夜明。

490. <span id="志第九十_乐十二（乐章六）-490"></span>
荡荡鸿明，称秩群祀。配以昔帝，式重农事。

491. <span id="志第九十_乐十二（乐章六）-491"></span>
洁我圭瓒，黄流在中。灵其鉴兹。肸蚃丰融。

492. <span id="志第九十_乐十二（乐章六）-492"></span>
后稷位酌献 曲同夜明。

493. <span id="志第九十_乐十二（乐章六）-493"></span>
岁十二月，祀有常典。登列司啬，言反其本。

494. <span id="志第九十_乐十二（乐章六）-494"></span>
酌彼泰尊，百末兰生。承神嘉虞。繄此德馨。

495. <span id="志第九十_乐十二（乐章六）-495"></span>
亚、终献，《庆安》

496. <span id="志第九十_乐十二（乐章六）-496"></span>
歌磬胪驩，膋萧激香。飚御奄留，申以贰觞。

497. <span id="志第九十_乐十二（乐章六）-497"></span>
相与震澹，告灵其醉。庶几听之，成我熙事。

498. <span id="志第九十_乐十二（乐章六）-498"></span>
送神，《宣安》

499. <span id="志第九十_乐十二（乐章六）-499"></span>
礼备乐成，澹然将归。其留消摇，象舆已轙。

500. <span id="志第九十_乐十二（乐章六）-500"></span>
偃蹇欲骧，羽毛纷委。忽乘杳冥，遗此福祉。

501. <span id="志第九十_乐十二（乐章六）-501"></span>
南方百神迎神，《简安》

502. <span id="志第九十_乐十二（乐章六）-502"></span>
维物之精，散乎太空。维索之飨，合聚而同。

503. <span id="志第九十_乐十二（乐章六）-503"></span>
乃击土鼓，于岁之终。格彼幽矣，肸蚃其通。

504. <span id="志第九十_乐十二（乐章六）-504"></span>
初献盥洗、升降，《穆安》

505. <span id="志第九十_乐十二（乐章六）-505"></span>
有帨其新，有匜其洁。言念清祀，弗简弗亵。

506. <span id="志第九十_乐十二（乐章六）-506"></span>
诚意既交，品物斯列。是用告虔。靡神不说。

507. <span id="志第九十_乐十二（乐章六）-507"></span>
奠币，《吉安》

508. <span id="志第九十_乐十二（乐章六）-508"></span>
百室机杼，衣褐具宜。民以卒岁，神实惠之。

509. <span id="志第九十_乐十二（乐章六）-509"></span>
言举祀典，答神之厘。有篚斯陈。振古如兹。

510. <span id="志第九十_乐十二（乐章六）-510"></span>
神农位酌献，《穆安》

511. <span id="志第九十_乐十二（乐章六）-511"></span>
肇降生民，有不粒食。维时神农，乃为先啬。

512. <span id="志第九十_乐十二（乐章六）-512"></span>
尔耒尔耨，云谁之因。酌以汙尊，我思古人。

513. <span id="志第九十_乐十二（乐章六）-513"></span>
后稷位酌献，《穆安》

514. <span id="志第九十_乐十二（乐章六）-514"></span>
维后之功，配天其大。祀而稷之，万世如在。

515. <span id="志第九十_乐十二（乐章六）-515"></span>
黄冠野服，骏奔皇皇。自古有年，神其降康。

516. <span id="志第九十_乐十二（乐章六）-516"></span>
亚、终献，《曼安》

517. <span id="志第九十_乐十二（乐章六）-517"></span>
丰年孔多，百礼以洽。匪极神欢，何以昭答！

518. <span id="志第九十_乐十二（乐章六）-518"></span>
载酌之酒，用申其勤。神具醉止，与物交欣。

519. <span id="志第九十_乐十二（乐章六）-519"></span>
送神，《成安》

520. <span id="志第九十_乐十二（乐章六）-520"></span>
卒爵乐阕，礼仪告备。神保聿归，敢以辞致。

521. <span id="志第九十_乐十二（乐章六）-521"></span>
顺成之方，其蜡乃通。自今以始，八方攸同。

522. <span id="志第九十_乐十二（乐章六）-522"></span>
北方百神迎神，《简安》

523. <span id="志第九十_乐十二（乐章六）-523"></span>
荡荡阃决，气清泬寥。仿佛象舆，丽于穹霄。

524. <span id="志第九十_乐十二（乐章六）-524"></span>
蹇其来下，肃然风飘。神乎安留，于焉消摇。

525. <span id="志第九十_乐十二（乐章六）-525"></span>
初献盥洗、升降，《穆安》

526. <span id="志第九十_乐十二（乐章六）-526"></span>
齐诚揭虔，敬恭祀事。维俨之容，维洁之器。

527. <span id="志第九十_乐十二（乐章六）-527"></span>
雍雍乐成，肃肃礼备。神其燕娭，锡祉庶类。

528. <span id="志第九十_乐十二（乐章六）-528"></span>
奠币，《吉安》 配位同。

529. <span id="志第九十_乐十二（乐章六）-529"></span>
神宅于幽，眑々沈沈。至和塞明，考我德音。

530. <span id="志第九十_乐十二（乐章六）-530"></span>
神听静嘉，俨乎若临。币以荐诚，敢有弗钦。

531. <span id="志第九十_乐十二（乐章六）-531"></span>
神农氏位酌献，《禔安》

532. <span id="志第九十_乐十二（乐章六）-532"></span>
先啬之功，神实称首。以耜以耒，俶载南亩。

533. <span id="志第九十_乐十二（乐章六）-533"></span>
列籍皇坟，亿世是守。何以为报？爰洁兹酒。

534. <span id="志第九十_乐十二（乐章六）-534"></span>
后稷氏位酌献，《禔安》

535. <span id="志第九十_乐十二（乐章六）-535"></span>
煌煌后稷，实配于天。司啬作稼，民以有年。

536. <span id="志第九十_乐十二（乐章六）-536"></span>
匪神之私，岁以醴告。酌彼泰尊，于德之报。

537. <span id="志第九十_乐十二（乐章六）-537"></span>
亚、终献，《曼安》

538. <span id="志第九十_乐十二（乐章六）-538"></span>
兰生百末，申以贰觞。神具醉止，烂其容光。

539. <span id="志第九十_乐十二（乐章六）-539"></span>
遗我丰年，万亿及秭。俾民驩康，以洽百礼。

540. <span id="志第九十_乐十二（乐章六）-540"></span>
送神，《成安》

541. <span id="志第九十_乐十二（乐章六）-541"></span>
灵之来兮，虬龙沓沓。下土光景，凭陵阊阖。

542. <span id="志第九十_乐十二（乐章六）-542"></span>
灵之旋兮，羽衙委蛇。偃蹇高骧，遗此蕃厘。

543. <span id="志第九十_乐十二（乐章六）-543"></span>
景祐祭文宣王庙六首

544. <span id="志第九十_乐十二（乐章六）-544"></span>
迎神，《凝安》

545. <span id="志第九十_乐十二（乐章六）-545"></span>
大哉至圣，文教之宗！纪纲王化，丕变民风。

546. <span id="志第九十_乐十二（乐章六）-546"></span>
常祀有秩，备物有容。神其格思，是仰是崇。

547. <span id="志第九十_乐十二（乐章六）-547"></span>
初献升降，《同安》

548. <span id="志第九十_乐十二（乐章六）-548"></span>
右文兴化，宪古师今。明祀有典，吉日惟丁。

549. <span id="志第九十_乐十二（乐章六）-549"></span>
丰牺在俎，雅奏来庭。周旋陟降，福祉是膺。

550. <span id="志第九十_乐十二（乐章六）-550"></span>
奠币，《明安》

551. <span id="志第九十_乐十二（乐章六）-551"></span>
一王垂法，千古作程。有仪可仰，无德而名。

552. <span id="志第九十_乐十二（乐章六）-552"></span>
齐以涤志，币以达诚。礼容合度，黍稷非馨。

553. <span id="志第九十_乐十二（乐章六）-553"></span>
酌献，《成安》

554. <span id="志第九十_乐十二（乐章六）-554"></span>
自天生圣，垂范百王。恪恭明祀，陟降上庠。

555. <span id="志第九十_乐十二（乐章六）-555"></span>
酌彼醇旨，荐此令芳。三献成礼，率由旧章。

556. <span id="志第九十_乐十二（乐章六）-556"></span>
饮福，《绥安》

557. <span id="志第九十_乐十二（乐章六）-557"></span>
牺象在前，豆笾在列。以享以荐，既芬既洁。

558. <span id="志第九十_乐十二（乐章六）-558"></span>
礼成乐备，人和神悦。祭则受福，率遵无越。

559. <span id="志第九十_乐十二（乐章六）-559"></span>
兖国公配位酌献，《成安》 哲宗朝增此一曲。

560. <span id="志第九十_乐十二（乐章六）-560"></span>
无疆之祀，配侑可宗。事举以类，与享其从。

561. <span id="志第九十_乐十二（乐章六）-561"></span>
嘉栗旨酒，登荐惟恭。降此遐福，令仪肃雍。

562. <span id="志第九十_乐十二（乐章六）-562"></span>
送神，《凝安》

563. <span id="志第九十_乐十二（乐章六）-563"></span>
肃肃庠序，祀事惟明。大哉宣父，将圣多能！

564. <span id="志第九十_乐十二（乐章六）-564"></span>
歆馨肸蚃，回驭凌兢。祭容斯毕，百福是膺。

565. <span id="志第九十_乐十二（乐章六）-565"></span>
大观三年释奠六首

566. <span id="志第九十_乐十二（乐章六）-566"></span>
迎神，《凝安》

567. <span id="志第九十_乐十二（乐章六）-567"></span>
仰之弥高，钻之弥坚。于昭斯文，被于万年。

568. <span id="志第九十_乐十二（乐章六）-568"></span>
峨峨胶庠，神其来止。思报无穷，敢忘于始。

569. <span id="志第九十_乐十二（乐章六）-569"></span>
升降，《同安》

570. <span id="志第九十_乐十二（乐章六）-570"></span>
生民以来，道莫与京。温良恭俭，惟神惟明。

571. <span id="志第九十_乐十二（乐章六）-571"></span>
我洁尊罍，陈兹芹藻。言升言旋，式崇斯教。

572. <span id="志第九十_乐十二（乐章六）-572"></span>
奠币，《明安》

573. <span id="志第九十_乐十二（乐章六）-573"></span>
于论鼓钟，于兹西雍。粢盛肥硕，有显其容。

574. <span id="志第九十_乐十二（乐章六）-574"></span>
其容洋洋，咸瞻像设。币以达诚，歆我明洁。

575. <span id="志第九十_乐十二（乐章六）-575"></span>
酌献，《成安》

576. <span id="志第九十_乐十二（乐章六）-576"></span>
道德渊源，斯文之宗。功名糠粃，素王之风。

577. <span id="志第九十_乐十二（乐章六）-577"></span>
硕兮斯牲，芬兮斯酒。绥我无疆，与天为久。

578. <span id="志第九十_乐十二（乐章六）-578"></span>
配位酌献，《成安》

579. <span id="志第九十_乐十二（乐章六）-579"></span>
俨然冠缨，崇然庙庭。百王承祀，涓辰惟丁。

580. <span id="志第九十_乐十二（乐章六）-580"></span>
于牲于醑，其从予享。与圣为徒，其德不爽。

581. <span id="志第九十_乐十二（乐章六）-581"></span>
送神，《凝安》

582. <span id="志第九十_乐十二（乐章六）-582"></span>
肃庄绅緌，吉蠲牲牺。于皇明祀，荐登惟时。

583. <span id="志第九十_乐十二（乐章六）-583"></span>
神之来兮，肸蚃之随。神之去兮，休嘉之贻。

584. <span id="志第九十_乐十二（乐章六）-584"></span>
大晟府拟撰释奠十四首

585. <span id="志第九十_乐十二（乐章六）-585"></span>
迎神，《凝安》

586. <span id="志第九十_乐十二（乐章六）-586"></span>
黄钟为宫

587. <span id="志第九十_乐十二（乐章六）-587"></span>
大哉宣圣，道德尊崇！维持王化，斯民是宗。

588. <span id="志第九十_乐十二（乐章六）-588"></span>
典祀有常，精纯并隆。神其来格，于昭盛容。

589. <span id="志第九十_乐十二（乐章六）-589"></span>
大吕为角

590. <span id="志第九十_乐十二（乐章六）-590"></span>
生而知之，有教无私。成均之祀，威仪孔时。

591. <span id="志第九十_乐十二（乐章六）-591"></span>
维兹初丁，洁我盛粢。永适其道，万世之师。

592. <span id="志第九十_乐十二（乐章六）-592"></span>
太簇为徵

593. <span id="志第九十_乐十二（乐章六）-593"></span>
巍巍堂堂，其道如天。清明之象，应物而然。

594. <span id="志第九十_乐十二（乐章六）-594"></span>
时维上丁，备物荐诚。维新礼典，乐谐中声。

595. <span id="志第九十_乐十二（乐章六）-595"></span>
应钟为羽

596. <span id="志第九十_乐十二（乐章六）-596"></span>
圣王生知，阐乃儒规。《诗》、《书》文教，万世昭垂。

597. <span id="志第九十_乐十二（乐章六）-597"></span>
良日惟丁，灵承不爽。揭此精虔，神其来享。

598. <span id="志第九十_乐十二（乐章六）-598"></span>
初献盥洗，《同安》

599. <span id="志第九十_乐十二（乐章六）-599"></span>
右文兴化，宪古师经。明祀有典，吉日惟丁。

600. <span id="志第九十_乐十二（乐章六）-600"></span>
丰牺在俎，雅奏在庭。周旋陟降，福祉是膺。

601. <span id="志第九十_乐十二（乐章六）-601"></span>
升殿，《同安》

602. <span id="志第九十_乐十二（乐章六）-602"></span>
诞兴斯文，经天纬地。功加于民，实千万世。

603. <span id="志第九十_乐十二（乐章六）-603"></span>
笙镛和鸣，粢盛丰备。肃肃降登，歆兹秩祀。

604. <span id="志第九十_乐十二（乐章六）-604"></span>
奠币，《明安》

605. <span id="志第九十_乐十二（乐章六）-605"></span>
自生民来，谁底其盛！惟王神明，度越前圣。

606. <span id="志第九十_乐十二（乐章六）-606"></span>
粢币具成，礼容斯称。黍稷非馨，惟神之听。

607. <span id="志第九十_乐十二（乐章六）-607"></span>
奉俎，《丰安》

608. <span id="志第九十_乐十二（乐章六）-608"></span>
道同乎天，人伦之至。有飨无穷，其兴万世。

609. <span id="志第九十_乐十二（乐章六）-609"></span>
既洁斯牲，粢明醑旨。不懈以忱，神之来暨。

610. <span id="志第九十_乐十二（乐章六）-610"></span>
文宣王位酌献，《成安》

611. <span id="志第九十_乐十二（乐章六）-611"></span>
大哉圣王，实天生德！作乐以崇，时祀无斁。

612. <span id="志第九十_乐十二（乐章六）-612"></span>
清酤惟馨，嘉牲孔硕。荐羞神明，庶几昭格。

613. <span id="志第九十_乐十二（乐章六）-613"></span>
兖国公位酌献，《成安》

614. <span id="志第九十_乐十二（乐章六）-614"></span>
庶几屡空，渊源深矣。亚圣宣猷，百世宜祀。

615. <span id="志第九十_乐十二（乐章六）-615"></span>
吉蠲斯辰，昭陈尊簋。旨酒欣欣，神其来止。

616. <span id="志第九十_乐十二（乐章六）-616"></span>
邹国公位酌献，《成安》

617. <span id="志第九十_乐十二（乐章六）-617"></span>
道之由兴，于皇宣圣。惟公之传，人知趋正。

618. <span id="志第九十_乐十二（乐章六）-618"></span>
与享在堂，情文实称。万年承休，假哉天命。

619. <span id="志第九十_乐十二（乐章六）-619"></span>
亚、终献用《文安》

620. <span id="志第九十_乐十二（乐章六）-620"></span>
百王宗师，生民物轨。瞻之洋洋，神其宁止。

621. <span id="志第九十_乐十二（乐章六）-621"></span>
酌彼金罍，惟清且旨。登献惟三，于嘻成礼。

622. <span id="志第九十_乐十二（乐章六）-622"></span>
彻豆，《娱安》

623. <span id="志第九十_乐十二（乐章六）-623"></span>
牺象在前，豆笾在列。以飨以荐，既芬既洁。

624. <span id="志第九十_乐十二（乐章六）-624"></span>
礼成乐备，人和神悦。祭则受福，率遵无越。

625. <span id="志第九十_乐十二（乐章六）-625"></span>
送神，《凝安》

626. <span id="志第九十_乐十二（乐章六）-626"></span>
有严学宫，四方来宗。恪恭祀事，威仪雍雍。

627. <span id="志第九十_乐十二（乐章六）-627"></span>
歆兹惟馨，飚驭旋复。明禋斯毕，咸膺百福。

628. <span id="志第九十_乐十二（乐章六）-628"></span>
景祐释奠武成王六首

629. <span id="志第九十_乐十二（乐章六）-629"></span>
迎神，《凝安》

630. <span id="志第九十_乐十二（乐章六）-630"></span>
维师尚父，四履分封。灵神峻密，祀事寅恭。

631. <span id="志第九十_乐十二（乐章六）-631"></span>
萧芗祗荐，飚驭排空。如几如式，福禄来崇。

632. <span id="志第九十_乐十二（乐章六）-632"></span>
太尉升降，《同安》

633. <span id="志第九十_乐十二（乐章六）-633"></span>
上公摄事，衮服斯皇。礼容济济，佩响锵锵。

634. <span id="志第九十_乐十二（乐章六）-634"></span>
灵斿惚恍，嘉荐令芳。神具醉止，降福穰穰。

635. <span id="志第九十_乐十二（乐章六）-635"></span>
奠币，《明安》

636. <span id="志第九十_乐十二（乐章六）-636"></span>
四岳之裔，凉彼武王。发扬蹈厉，周室用昌。

637. <span id="志第九十_乐十二（乐章六）-637"></span>
追封庙食，简册增芳。升币以奠，磬管锵锵。

638. <span id="志第九十_乐十二（乐章六）-638"></span>
酌献，《成安》

639. <span id="志第九十_乐十二（乐章六）-639"></span>
猎渭之阳，理冥嘉应。非龙非虎，聿求元圣。

640. <span id="志第九十_乐十二（乐章六）-640"></span>
平易近民，五月报政。祀典之宗，于斯为盛。

641. <span id="志第九十_乐十二（乐章六）-641"></span>
饮福，《绥安》

642. <span id="志第九十_乐十二（乐章六）-642"></span>
神机经武，隆周之寓。表海分封，迈燕超鲁。

643. <span id="志第九十_乐十二（乐章六）-643"></span>
耽耽庙貌，俎豆有序。荐福邦家，维师尚父。

644. <span id="志第九十_乐十二（乐章六）-644"></span>
送神，《凝安》

645. <span id="志第九十_乐十二（乐章六）-645"></span>
圣朝稽古，崇兹武经。礼交乐举，于神之庭。

646. <span id="志第九十_乐十二（乐章六）-646"></span>
嘉栗旨酒，既飨芳馨。永严列象舄，剑簪缨。

647. <span id="志第九十_乐十二（乐章六）-647"></span>
熙宁祀武成王一首

648. <span id="志第九十_乐十二（乐章六）-648"></span>
初献升降，《同安》

649. <span id="志第九十_乐十二（乐章六）-649"></span>
武德洸洸，日靖四方。百王所祀，休有烈光。

650. <span id="志第九十_乐十二（乐章六）-650"></span>
命官摄事，佩玉锵锵。思皇多祜，以惠无疆。

651. <span id="志第九十_乐十二（乐章六）-651"></span>
大观祀武成王一首

652. <span id="志第九十_乐十二（乐章六）-652"></span>
酌献，《成安》

653. <span id="志第九十_乐十二（乐章六）-653"></span>
凉彼周王，君臣相遇。终谋其成，诸侯来许。

654. <span id="志第九十_乐十二（乐章六）-654"></span>
洋洋神灵，尊载酒醑。新声为侑，笙箫备举。

655. <span id="志第九十_乐十二（乐章六）-655"></span>
绍兴释奠武成王七首

656. <span id="志第九十_乐十二（乐章六）-656"></span>
迎神，《凝安》 姑洗为宫

657. <span id="志第九十_乐十二（乐章六）-657"></span>
于赫烈武，光昭古今。载严祀事，敕备惟钦。

658. <span id="志第九十_乐十二（乐章六）-658"></span>
既洁其牲，既谐其音。神之格思，来顾来歆。

659. <span id="志第九十_乐十二（乐章六）-659"></span>
初献升殿，《同安》

660. <span id="志第九十_乐十二（乐章六）-660"></span>
肃肃庙中，有严阶墄。匪棘匪徐，进退可则。

661. <span id="志第九十_乐十二（乐章六）-661"></span>
冕服是仪，环珮有节。神之鉴观，率履不越。

662. <span id="志第九十_乐十二（乐章六）-662"></span>
奠币，《明安》

663. <span id="志第九十_乐十二（乐章六）-663"></span>
祀率旧典，礼崇骏功。齐明衷正，肸蚃丰融。

664. <span id="志第九十_乐十二（乐章六）-664"></span>
量币肃备，周旋鞠躬。神其昭受，幽赞无穷。

665. <span id="志第九十_乐十二（乐章六）-665"></span>
正位酌献，《成安》

666. <span id="志第九十_乐十二（乐章六）-666"></span>
赫赫尚父，时维鹰扬。神潜韬略，襟抱帝王。

667. <span id="志第九十_乐十二（乐章六）-667"></span>
谈笑致主，竹帛流芳。国有严祀，载稽典常。

668. <span id="志第九十_乐十二（乐章六）-668"></span>
留侯位酌献

669. <span id="志第九十_乐十二（乐章六）-669"></span>
眷彼留侯，奇筹赞汉。依乘风云，勒成功旦。

670. <span id="志第九十_乐十二（乐章六）-670"></span>
克配明禋，仪刑有焕。英气如生，来格来衎。

671. <span id="志第九十_乐十二（乐章六）-671"></span>
亚、终献，《正安》

672. <span id="志第九十_乐十二（乐章六）-672"></span>
道助文德，言为世师。功名不泯，祀事无遗。

673. <span id="志第九十_乐十二（乐章六）-673"></span>
旨酒惟馨，具醉在兹。有嘉累献，神其燕娭。

674. <span id="志第九十_乐十二（乐章六）-674"></span>
送神

675. <span id="志第九十_乐十二（乐章六）-675"></span>
日惟上戊，神顾精纯。礼备三献，乐成七均。

676. <span id="志第九十_乐十二（乐章六）-676"></span>
奄留洋洋，流福无垠。言还恍惚，空想如存。

677. <span id="志第九十_乐十二（乐章六）-677"></span>
绍兴祀祚德庙八首

678. <span id="志第九十_乐十二（乐章六）-678"></span>
迎神，《凝安》 姑洗为宫

679. <span id="志第九十_乐十二（乐章六）-679"></span>
匿孤立后，惟义惟忠。昔者神考，追录乃功。

680. <span id="志第九十_乐十二（乐章六）-680"></span>
祀典载加，进爵锡公。神兮降格，尚鉴褒崇。

681. <span id="志第九十_乐十二（乐章六）-681"></span>
初献升降，《同安》

682. <span id="志第九十_乐十二（乐章六）-682"></span>
庙宇更新，轮奂丰敞。神灵如在，英姿飒爽。

683. <span id="志第九十_乐十二（乐章六）-683"></span>
执事进趋，降升俯仰。威仪翼翼，虔祈歆飨。

684. <span id="志第九十_乐十二（乐章六）-684"></span>
奠币，《明安》

685. <span id="志第九十_乐十二（乐章六）-685"></span>
牲荐硕大，币致精纯。聿升祀事，兹用兼陈。

686. <span id="志第九十_乐十二（乐章六）-686"></span>
箱篚既实，奠献惟寅。飨我至意，福禄来成。

687. <span id="志第九十_乐十二（乐章六）-687"></span>
强济公位酌献，《成安》

688. <span id="志第九十_乐十二（乐章六）-688"></span>
以身托孤，实惟死友。抚妪长之，若父若母。

689. <span id="志第九十_乐十二（乐章六）-689"></span>
潜授于韩，克兴厥后。崇庙以献，德侈报厚。

690. <span id="志第九十_乐十二（乐章六）-690"></span>
英略公位酌献，《成安》

691. <span id="志第九十_乐十二（乐章六）-691"></span>
立孤固难，死亦匪易。义轻一身，开先赵嗣。

692. <span id="志第九十_乐十二（乐章六）-692"></span>
肃穆庙貌，烈有余气。式旋嘉荐，昭哉祀事！

693. <span id="志第九十_乐十二（乐章六）-693"></span>
启佑公位酌献，《成安》

694. <span id="志第九十_乐十二（乐章六）-694"></span>
于皇时宋，永祚有基。始繄覆护，扶而立之。

695. <span id="志第九十_乐十二（乐章六）-695"></span>
敢忘昭答，牲分酒酾。灵其燕飨，益相本支。

696. <span id="志第九十_乐十二（乐章六）-696"></span>
亚、终献用《正安》

697. <span id="志第九十_乐十二（乐章六）-697"></span>
眑々灵宇，神安且翔。三哲鼎峙，中荐嘉觞。

698. <span id="志第九十_乐十二（乐章六）-698"></span>
凛若义气，千载弥光。猗其祐之，锡羡无疆。

699. <span id="志第九十_乐十二（乐章六）-699"></span>
送神，《凝安》

700. <span id="志第九十_乐十二（乐章六）-700"></span>
礼乐云备，毕觞尔神。翊翊音送，轙舆若闻。

701. <span id="志第九十_乐十二（乐章六）-701"></span>
驾言归兮，灵斿结云。祚我千亿，介福来臻。

702. <span id="志第九十_乐十二（乐章六）-702"></span>
司中司命五首

703. <span id="志第九十_乐十二（乐章六）-703"></span>
迎神，《欣安》

704. <span id="志第九十_乐十二（乐章六）-704"></span>
冠峨峨兮，服章蕤蕤。灵来下兮，进止委蛇。

705. <span id="志第九十_乐十二（乐章六）-705"></span>
我涓我坛，我洁我俎。降舆却旌，于兹享御。

706. <span id="志第九十_乐十二（乐章六）-706"></span>
升降，《钦安》

707. <span id="志第九十_乐十二（乐章六）-707"></span>
绅緌舒舒，佩环铿铿。陟降上下，坛燎光明。

708. <span id="志第九十_乐十二（乐章六）-708"></span>
有盥于罍，有帨于巾。不吴不敖，庶以安神。

709. <span id="志第九十_乐十二（乐章六）-709"></span>
奠币，《容安》

710. <span id="志第九十_乐十二（乐章六）-710"></span>
我诚既洁，我豆既丰。神来降期，有俨其容。

711. <span id="志第九十_乐十二（乐章六）-711"></span>
荐此嘉币，肃肃雍雍。何以侑之？于乐鼓钟。

712. <span id="志第九十_乐十二（乐章六）-712"></span>
酌献，《雍安》

713. <span id="志第九十_乐十二（乐章六）-713"></span>
酌兹旨酒，既盈且芬。式用来歆，衎衎熏熏。

714. <span id="志第九十_乐十二（乐章六）-714"></span>
何以宁神？荐有嘉笾。何以锡民？曰惟丰年。

715. <span id="志第九十_乐十二（乐章六）-715"></span>
送神，《欣安》

716. <span id="志第九十_乐十二（乐章六）-716"></span>
云兮飘飘，风兮棱棱。飚驭返空，杲日来升。

717. <span id="志第九十_乐十二（乐章六）-717"></span>
归旆扬扬，众乐锵锵。我神式欢，惠我嘉祥。

718. <span id="志第九十_乐十二（乐章六）-718"></span>
五龙六首

719. <span id="志第九十_乐十二（乐章六）-719"></span>
迎神，《禧安》

720. <span id="志第九十_乐十二（乐章六）-720"></span>
神之智兮，跃汉潜幽。欲豢扰兮，无董与刘。

721. <span id="志第九十_乐十二（乐章六）-721"></span>
陈金石兮，佐侑牢羞。庶燕享兮，泽应民求。

722. <span id="志第九十_乐十二（乐章六）-722"></span>
升降，《雅安》

723. <span id="志第九十_乐十二（乐章六）-723"></span>
灵之至兮，逸驾腾骧。嘘云吸气，承祀日光。

724. <span id="志第九十_乐十二（乐章六）-724"></span>
展诗鸣律，肃庄琳琅。何以膺神？贶惠无疆。

725. <span id="志第九十_乐十二（乐章六）-725"></span>
奠币，《文安》

726. <span id="志第九十_乐十二（乐章六）-726"></span>
维灵德兮，变化不常。沛天泽兮，周流八荒。

727. <span id="志第九十_乐十二（乐章六）-727"></span>
奠嘉币兮，肃雍不忘。永佑民兮，锡以丰穰。

728. <span id="志第九十_乐十二（乐章六）-728"></span>
酌献，《恺安》

729. <span id="志第九十_乐十二（乐章六）-729"></span>
练吉日兮，进神之堂。牲既陈兮，粢盛既香。

730. <span id="志第九十_乐十二（乐章六）-730"></span>
奠桂酒兮，容与嘉觞。灵安留兮，锡我福祥。

731. <span id="志第九十_乐十二（乐章六）-731"></span>
亚、终献，《嘉安》

732. <span id="志第九十_乐十二（乐章六）-732"></span>
明明天子，礼文咸秩。矧神之功，横被九域。

733. <span id="志第九十_乐十二（乐章六）-733"></span>
云施称民，物产滋殖。嘉承惠和，罔有终极。

734. <span id="志第九十_乐十二（乐章六）-734"></span>
送神，《登安》

735. <span id="志第九十_乐十二（乐章六）-735"></span>
灵之来下，以雨先驱。灵之旋驭，五云结车。

736. <span id="志第九十_乐十二（乐章六）-736"></span>
操环应夏，发匣瑞虞。真人在御，来献珍符。
