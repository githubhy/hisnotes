---
weight: 77
title: 卷七十六　列传第十四
---

# 卷七十六　列传第十四

1. <span id="卷七十六　列传第十四-1"></span>
耶律沙耶律抹只萧干侄讨古耶律善补耶律海里

2. <span id="卷七十六　列传第十四-2"></span>
耶律沙，字安隐。其先尝相遥辇氏。应历间，累官南府宰相。景宗即位，总领南面边事。保宁间，宋攻河东，沙将兵救之，有功，加守太保。

3. <span id="卷七十六　列传第十四-3"></span>
乾亨初，宋复北侵，沙将兵由间道至白马岭，阻大涧遇敌。

4. <span id="卷七十六　列传第十四-4"></span>
沙与诸将欲待后军至而战，冀王敌烈、监军耶律抹只等以为急击之便，沙不能夺。敌烈等以先锋渡涧，未半，为宋人所击，兵溃。敌烈及其子蛙哥、沙之子德里、令稳都敏、详稳唐筈等五将俱没。会北院大王耶律斜轸兵至，万矢俱发，敌军始退。

5. <span id="卷七十六　列传第十四-5"></span>
沙将趋太原，会汉驸马都尉卢俊来奔，言太原已陷，遂勒兵还。宋乘锐侵燕，沙与战于高梁河，稍却；遇耶律休哥及斜轸等邀击，败宋军。宋主宵遁，至涿州，徽服乘驴车，间道而走。上以功释前过。

6. <span id="卷七十六　列传第十四-6"></span>
是年，复从韩匡嗣伐宋，败绩，帝欲诛之，以皇后营救得免。睿智皇后称制，召赐几杖，以优其老。复从伐宋，败刘廷让、李敬源之军，赐赍优渥。统和六年卒。

7. <span id="卷七十六　列传第十四-7"></span>
耶律抹只，字留隐，仲父隋国王之后。初以皇族入侍。景宗即位，为林牙，以干给称。保宁间，迁枢密副使。

8. <span id="卷七十六　列传第十四-8"></span>
乾亨元年春，宋攻河东，商府宰相耶律沙为都统，将兵往援，抹只监其军。及白马岭败，仅以身免。宋乘锐攻燕，将奚兵翊休哥击败之。上以功释前过。是年冬，从都统韩匡嗣伐宋，战于满城，为宋将所给，诸军奔溃；独抹只部伍不乱，徐整破鼓而归。玺书褒谕，改南海军节度使。乾亨二年，拜枢密副使。

9. <span id="卷七十六　列传第十四-9"></span>
统和初，为东京留守。宋将曹彬、米信等侵边，抹只引兵至南京，先缮守御备。及车驾临幸，抹只与耶律休哥逆战于涿之东，克之，迁开远军节度使。

10. <span id="卷七十六　列传第十四-10"></span>
故事，州民岁输税，斗粟折钱五，抹只表请折钱六，部民便之。统和末卒。

11. <span id="卷七十六　列传第十四-11"></span>
萧干，小字项烈，字婆典，北府宰相敌鲁之子。性质直。

12. <span id="卷七十六　列传第十四-12"></span>
初，察割之乱，其党胡古只与干善，使人召之。干曰：“吾岂能从逆臣！”缚其人送寿安王。贼平，上嘉其忠，拜群牧都林牙。复以伐乌古功，迁北府宰相，改突吕不部节度使。

13. <span id="卷七十六　列传第十四-13"></span>
乾亨初，宋伐河东，乘胜侵燕，诏干拒之，战于高梁河。

14. <span id="卷七十六　列传第十四-14"></span>
耶律沙退走，干与耶律休哥等并力战败之，上手敕慰劳。自是每征伐必参决军事。加政事令。二年，宋兵围瓦桥，夜袭我营，干及耶律匀骨战却之。

15. <span id="卷七十六　列传第十四-15"></span>
时皇后以父呼干。及后为皇太后称制，干数条奏便宜，多见听用。统和四年卒。侄讨古。

16. <span id="卷七十六　列传第十四-16"></span>
讨古，字括宁，性忠简。

17. <span id="卷七十六　列传第十四-17"></span>
应历初，始入侍。会冀王敌烈、宣徽使海思谋反，讨古与耶律阿列密告于上，上嘉其忠，诏尚朴谨公主。保宁末，为南京统军使。

18. <span id="卷七十六　列传第十四-18"></span>
乾亨初，宋侵燕，讨古与北院大王奚底拒之，不克，军溃。

19. <span id="卷七十六　列传第十四-19"></span>
讨古等不敢复战，退屯清河。帝闻其败，遣使责之曰：“卿等不严侦候，用兵无法，遇敌即败，奚以将为！”讨古惧。顷之，援兵至，讨古奋力以败宋军。上释其罪，降为而京侍卫亲军都指挥使。四年卒。

20. <span id="卷七十六　列传第十四-20"></span>
耶律善补，字瑶升，孟父楚国王之后。纯谨有才智。

21. <span id="卷七十六　列传第十四-21"></span>
景宗即位，授千牛卫大将军，迁大同军节度使。及伐宋，韩匡嗣与耶律沙将兵由东路进，善补以南京统军使由西路进。

22. <span id="卷七十六　列传第十四-22"></span>
善补闻匡嗣失利，敛兵还。乾亨未，与宋军战于满城，为伏兵所围，斜轸救之获免。以失备，大杖决之。

23. <span id="卷七十六　列传第十四-23"></span>
统和初，为惕隐。会宋来侵，善补为都元帅逆之，不敢战，故岭西州郡多陷，罢惕隐。以其叔安端有匡辅世宗功，上愍之，征善补为南府宰相，迁南院大王。

24. <span id="卷七十六　列传第十四-24"></span>
会再举伐宋，欲攻魏府，召众集议。将士以魏城无备，皆言可攻。善补曰：“攻固易，然城大叵量，若克其城，士卒贪俘掠，势必不可遏。且傍多巨镇，各出援兵，内有重敌，何以当之？”上乃止。

25. <span id="卷七十六　列传第十四-25"></span>
善补性懦，守静。凡征讨，惮攻战，急还，以故战多不利。

26. <span id="卷七十六　列传第十四-26"></span>
年七十四卒。

27. <span id="卷七十六　列传第十四-27"></span>
耶律海里，字留隐，令隐拔里得之长子。察割之乱，其母的鲁与焉。遣人召海里，海里拒之。乱平，的鲁以子故获免。

28. <span id="卷七十六　列传第十四-28"></span>
海里俭素，不喜声利，以射猎自娱。虽居闲，人敬之若贵官然。保宁初，拜彰国军节度使，迁惕隐。秩满，称疾不仕。久之，复为南院大王。及曹彬、米信等来侵，海里有却敌功，赐资忠保义匡国功臣。

29. <span id="卷七十六　列传第十四-29"></span>
帝屡亲征，海里在南院十余年，镇以宽静，户口增给，时议重之。封漆水郡王，迁上京留守，薨。诏以家贫给葬具。

30. <span id="卷七十六　列传第十四-30"></span>
论曰：“当高梁、朔州之捷，偏神之将如沙与抹只，既因休哥、斜轸类见其功，所谓失之东隅，收之桑榆。若萧干、海里拒察割之招，讨古告诲思之变，则不止有战功而已。其视善补畏懦，岂不优哉。”
