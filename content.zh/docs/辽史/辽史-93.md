---
weight: 94
title: 卷九十三　列传第三十一
---

# 卷九十三　列传第三十一

1. <span id="卷九十三　列传第三十一-1"></span>
萧陶苏斡耶律阿息保萧乙薛萧胡笃

2. <span id="卷九十三　列传第三十一-2"></span>
萧陶苏斡，字乙辛隐，突吕不部人。四世祖因吉，发长五尺，时呼为“长发因吉”。祖里拔，奥隗部节度使。

3. <span id="卷九十三　列传第三十一-3"></span>
陶苏斡谨愿，不妄交。伯父留哥坐事免官，闻重元乱，挈家赴行在。时陶苏斡虽幼，已如成人，补笔砚小底。累迁祗候郎君，转枢密院侍御。咸雍五年，迁崇德宫使。会有诉北南院听讼不直者，事下，陶苏斡悉改正之，为耶律阿思所忌。帝欲召用，辄为所沮。八年，历漠北滑水马群太保，数年不调，尝曰：“用才未尽，不若闲。”乾统中，迁漠南马群太保，以大风伤草，马多死，鞭之三百，免官。九年，徙天齐殿宿卫。明年，谷价翔跃，宿卫士多不给，陶苏斡出私廪周之，召同知南院枢密使事。

4. <span id="卷九十三　列传第三十一-4"></span>
天庆四年，为汉人行宫副部署。时金兵初起，攻陷宁江州。

5. <span id="卷九十三　列传第三十一-5"></span>
天祚召群臣议，陶苏斡曰：“女直国虽小，其人勇而善射。自执我叛人萧海里，势益张。我兵久不练，若遇强敌，稍有不利，诸部离心，不可制矣。为今之计，莫若大发诸道兵，以威压之，庶可服也。”北院枢密使萧得里底曰：“如陶苏斡之谋，徒示弱耳。但发滑水以北兵，足以拒之。”遂不用其计。

6. <span id="卷九十三　列传第三十一-6"></span>
数月间，边兵屡北，人益不安。饶州渤海结构头下城以叛，有步骑三万余，招之不下。陶苏斡帅兵往讨，擒其渠魁，斩首数千级，得所掠物，悉还其主。及耶律章奴叛，陶苏斡与留守耶律大悲奴为守御。章奴既平，陶苏斡请曰：“今边兵懈弛，若清暑岭西，则汉人啸聚，民心益摇。臣愚以为宜罢此行。”

7. <span id="卷九十三　列传第三十一-7"></span>
不纳。乃命陶苏斡控扼东路，招集散卒。

8. <span id="卷九十三　列传第三十一-8"></span>
后以太子太傅致仕，卒。

9. <span id="卷九十三　列传第三十一-9"></span>
耶律阿息保，字特里典，五院部人。祖胡劣，太祖时徙居西北部，世为招讨司吏。

10. <span id="卷九十三　列传第三十一-10"></span>
阿息保慷慨有大志，年十六，以才干补内史。天庆初，转枢密院侍御。金人起兵城境上，遣阿息保间之，金人曰：“若归阿疏，敢不听命。”阿息保具以闻。金兵陷宁江州，边兵屡败，遣阿息保与耶律章奴等齐书而东，冀以胁降。阿息保曰：“臣前使，依诏开谕，略无所屈。将还，谓臣曰：‘若所请不遂，无相见。’今臣请独往。”不听。将行，别萧得里底曰：“不肖适异国，必无生还，愿公善辅国家。”既至，阿息保见执。久乃遁归。

11. <span id="卷九十三　列传第三十一-11"></span>
及天祚败绩，迁都巡捕使。六年，从阿疏讨耶律章奴，加领军卫大将军。阿疏将兵而东，阿息保送至军，乃还。天祚怒其专，鞭之三百。寻为奚六部秃里太尉。后阿疏反，阿息保以遍师进击，临阵坠马，被擒。因阿疏有旧得免。时阿疏颇好杀，阿息保谓曰：“欲举大事，何以杀为！”由是全活着众。会阿疏败，乃还。以战失利，囚中京数岁。

12. <span id="卷九十三　列传第三十一-12"></span>
保大二年，金兵至中京，始出狱。寻为敌烈皮室详稳。是时，魏王淳僭号，屡遣人以书来招。阿息保封书以献，因谏曰：“东兵甚锐，未可轻敌。”及右辇铎之败，天祚奔窜，召阿息保，不时至，疑有贰心，并怒为淳所招，杀之。

13. <span id="卷九十三　列传第三十一-13"></span>
初，阿息保知国将亡，前后谏甚切。及死以非罪，人尤惜之。

14. <span id="卷九十三　列传第三十一-14"></span>
萧乙薛，字特免，国舅少父房之后。性谨愿。寿隆间，累任剧官。

15. <span id="卷九十三　列传第三十一-15"></span>
天庆初，知国舅详稳事，迁殿前副点检。金兵起，为行军副都统。以战失利，罢职。六年，出为武定军节度使，迁西京留守。明年，讨剧贼董厖儿，战易水西，大破之。以功为北府宰相，加左仆射，兼东北路都统。十年，金兵陷上京，诏兼上京留守、东北路统军使。为政宽猛得宜，民之穷困者，辄加振恤，众咸爱之。

16. <span id="卷九十三　列传第三十一-16"></span>
保大二年，金兵大至，乙薛军溃，左迁西南面招讨使。以部民流散，不赴。及天祚播迁，给侍从不阙，拜殿前都点检。

17. <span id="卷九十三　列传第三十一-17"></span>
凡金兵所过，诸营败卒复聚上京，遣乙薛为上京留守以安抚之。

18. <span id="卷九十三　列传第三十一-18"></span>
明年，卢彦伦以城叛，乙薛被执数月，以居官无过，得释。

19. <span id="卷九十三　列传第三十一-19"></span>
后为耶律大石所杀。

20. <span id="卷九十三　列传第三十一-20"></span>
萧胡笃，字合术隐。其先撒葛只，太祖时愿隶宫分，遂为太和宫分人。

21. <span id="卷九十三　列传第三十一-21"></span>
曾祖敌鲁，明医。人有疾，观其形色即知病所在。统和中，宰相韩德让贵宠，敌鲁希旨，言德让宜赐国姓，籍横帐，由是世预太医选。子孙因之入官者众。

22. <span id="卷九十三　列传第三十一-22"></span>
胡笃为人便玦，与物无件。清宁初，补近侍。大安元年，为彰愍宫太师。寿隆二年，转永兴宫太师。天庆初，累迁至殿前副点检。五年，从天祚东征，为先锋都统，临事犹豫，凡队伍皆以围场名号之。进至剌离水，与金兵战，败，大军亦却。及讨耶律章奴，以籍私奴为军，迁知北院枢密使事，卒。

23. <span id="卷九十三　列传第三十一-23"></span>
胡笃长于骑射，见天祚好游畋，每言从禽之乐，以逢其意。

24. <span id="卷九十三　列传第三十一-24"></span>
天祚悦而从之。国政隳废，自此始云。

25. <span id="卷九十三　列传第三十一-25"></span>
论曰：“甚矣，承平日久，上下狃于故常之可畏也！天庆之间，女直方炽，惟陶苏斡明于料敌，善于忠谏；惜乎天祚痼蔽，不见信用。阿息保不死阿疏之难，乙薛甘忍卢彦伦之执，大节已失矣，他有所长，亦奚足取。胡笃以游畋逢迎天祚而隳国政，可胜罪哉。”
