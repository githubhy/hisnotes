---
weight: 107
title: 卷一百六　列传第四十四　逆臣下
---

# 卷一百六　列传第四十四　逆臣下

1. <span id="卷一百六　列传第四十四　逆臣下-1"></span>
萧胡睹萧迭里得古迭耶律撒刺竹奚回离保萧特烈

2. <span id="卷一百六　列传第四十四　逆臣下-2"></span>
萧胡睹，字乙辛。口吃，视斜，发卷，伯父章穆见之曰：“是儿状貌，族中未尝有。”及壮，魁梧架傲，好扬人恶。

3. <span id="卷一百六　列传第四十四　逆臣下-3"></span>
重熙中，为只候郎君。俄迁兴圣宫使，尚秦国长公主，授驸马都尉。以不谐离婚，复尚齐国公主，为北面林牙。

4. <span id="卷一百六　列传第四十四　逆臣下-4"></span>
清宁中，历北、商院枢密副使，代族兄术哲为西北路招讨使。时萧革与萧阿刺俱为枢密使，不协，革以术哲为阿刺所爱，嫉之。术哲受代赴阀，先尝借官粟，留直而去。胡睹希革意，发其事，术哲因得罪。

5. <span id="卷一百六　列传第四十四　逆臣下-5"></span>
胡睹又欲要权，岁时献遗珍玩、畜产于革，二人相爱过于兄弟。胡睹族弟敌烈为北克荐国舅详稳萧胡笃于胡睹，胡睹见其辨给壮勇，倾心交结。每遇休沐，言论终日，人皆怪之。会胡睹同知北院枢密事，奏胡笃及敌烈可用，帝以敌烈为旗鼓拽刺详稳，胡笃为宿直官。及革构陷其兄阿刺，胡笃阴为之助，时人丑之。

6. <span id="卷一百六　列传第四十四　逆臣下-6"></span>
耶律乙辛知北院枢密事，胡睹位在乙辛下，意怏怏不平。

7. <span id="卷一百六　列传第四十四　逆臣下-7"></span>
初，胡睹尝与重元子涅鲁古谋逆，欲其速发。会车驾猎太子山，遂与涅鲁古胁弩手军犯行宫。既战，涅鲁古中流矢而毙，众皆逃散。时同党耶律撒刺竹适在围场，闻乱，率猎夫来援。其党谓胡睹等曰：“我军甚众，乘其无备，中夜决战，事冀有成；若至明日，其谁从我？”胡睹曰：“仓卒中，黑白不辨。若内外军相应，则吾事去矣。黎明而发，何迟之有！”重元听胡睹之计，令四面巡警待旦。是夜，同党立重元僭位号，胡睹自为枢密使。

8. <span id="卷一百六　列传第四十四　逆臣下-8"></span>
明日战败，胡睹被创，单骑遁走，至十七泺，投水死。五子，同日诛之。

9. <span id="卷一百六　列传第四十四　逆臣下-9"></span>
萧迭里得，字胡睹堇，国舅少父房之后。父双古，尚钿匿公主，仕至国舅详稳。

10. <span id="卷一百六　列传第四十四　逆臣下-10"></span>
迭里得幼警敏不羁，好射猎。太平中，以外戚补祗候郎君，历延昌宫使、殿前副点检。重熙十三年伐夏，迭里得将偏师首入敌境，多所俘掠，迁都点检，改乌古敌烈部都详稳。十八年，再举西伐，迭里得奏：“军马器械之事，务在选将，夏人岂为难制。但严设斥堠，不用掩袭计，何虑不胜？”帝曰：“卿其速行，无后军期。”既而迭里得失利还，复为都点检。十九年，夏人来侵金肃军，上遣迭里得率轻兵督战，至河南三角川，斩堠者八人，擒观察使，以功命知汉人行官都部署事，出为酉甫面招讨使。

11. <span id="卷一百六　列传第四十四　逆臣下-11"></span>
族弟黄八家奴告其主私议宫掖事，迭里得寝之。事觉，决大杖，削爵为民。清宁中，上以所坐事非迭里得所犯，起为南京统军使。至是，从重元子涅鲁古等乱，败走被擒，伏诛。古迭，本宫分人，不知姓氏。好戏押，不喜绳检。膂力过人，善击鞠。

12. <span id="卷一百六　列传第四十四　逆臣下-12"></span>
重熙初，为护卫，历宿直官。十三年，西征，以古迭为先锋，夏人伏兵掩之，古迭力战，麾下士多及，乃单骑突出。遇夏王李元吴来围，势甚急。古迭驰射，应弦辄仆；跃马直击中坚，夏兵不能当，晡乃还营。改兴圣宫太保。

13. <span id="卷一百六　列传第四十四　逆臣下-13"></span>
清宁九年，从重元、涅鲁古乱，与扈从兵战，败而遁，追擒之，陵迟而死。

14. <span id="卷一百六　列传第四十四　逆臣下-14"></span>
撒刺竹，孟父房涤例之孙。性凶暴。

15. <span id="卷一百六　列传第四十四　逆臣下-15"></span>
清宁中，累迁宣徽使，改殿前都点检，首与重元谋乱。会帝猎滦河，重元恐事泄，与扈从军仓卒而战。其子涅鲁古既死，同党溃散。撒刺竹适在畋所，闻乱，劫猎夫以援。既至，知涅鲁古已死，大悔恨之，谓曰：“我辈惟有死战，胡为若儿戏，自取殒灭？今行官无备，乘夜劫之，大事可济。若俟明旦，彼将有备，安知我众不携贰。一失机会，悔将无及。”重元、萧胡睹等曰：“今夕但可四面围之，勿令外军得入，彼何能备！”

16. <span id="卷一百六　列传第四十四　逆臣下-16"></span>
不从。迟明，投仗而走，撒刺竹战死。

17. <span id="卷一百六　列传第四十四　逆臣下-17"></span>
奚回离保，一名翰，字挼懒，奚王忒邻之后。善骑射，趫捷而勇，与其兄鳖里刺齐名。

18. <span id="卷一百六　列传第四十四　逆臣下-18"></span>
大安中，车驾幸中京，补护卫，稍迁铁鹞军详稳。天庆间，徙北女直详稳，兼知威州路兵马事，改东京统军。既而诸蕃入寇，悉破之，迁奚六部大王，兼总知东路兵马事。

19. <span id="卷一百六　列传第四十四　逆臣下-19"></span>
保大二年，金兵至，天祚播迁，回离保率吏民立秦晋国王淳为帝。淳为署回了保知北院枢密事，兼诸军都统，屡败宋兵。淳死，其妻普贤女摄事。是年，金兵由居庸关入，回离保知北院，即箭笴山自立，号奚国皇帝，改元天复，设奚、汉、渤海三枢密院，改东、西节度使为二王，分司建官。

20. <span id="卷一百六　列传第四十四　逆臣下-20"></span>
时奚人巴辄、韩家奴等引兵击附近契丹部落，劫掠人畜，群情大骇。会回离保为郭药师所败，一军离心，其党耶律阿古哲与其甥乙室八斤等杀之，伪立凡八月。

21. <span id="卷一百六　列传第四十四　逆臣下-21"></span>
萧特烈，字讹都碗，遥辇洼可汗宫分人。乾统中，入宿卫，出为顺义军节度使。天庆四年，同知咸州路兵马事。五年，以兵败夺节度使。

22. <span id="卷一百六　列传第四十四　逆臣下-22"></span>
保大元年，迁隗古部节度使。及天祚在山西集群牧兵，特烈为副统军。闻金兵将至，特烈谕士卒以君臣之义，死战于石辇铎。金兵不战，特烈伺间欲攻之。天祚喜甚，召嫔御诸子登高同观，将诧之。金兵望日月旗，知天祚在其下，以劲兵直趋奋击，无敢当者，天祚遁走。特烈所至，招集散亡，寻为中军都统，复败于梯已山。

23. <span id="卷一百六　列传第四十四　逆臣下-23"></span>
天祚决意渡河奔夏，从臣切谏不听，人情惶惧不知所为。

24. <span id="卷一百六　列传第四十四　逆臣下-24"></span>
特烈阴谓耶律兀直曰：“事势如此，亿兆离心，正我辈郊节之秋。不早为计，奈社棱何！”遂共劫梁王雅里，奔西北诸部，伪立为帝，特烈自为枢密使。

25. <span id="卷一百六　列传第四十四　逆臣下-25"></span>
雅里卒，欲择可立者。会耶律兀直言术烈才德纯备，兼兴宗之孙，众皆曰可，遂僭立焉，特烈伪职如故。未三旬，与术烈俱为乱兵所杀。

26. <span id="卷一百六　列传第四十四　逆臣下-26"></span>
论曰：“辽之秉国钧，握兵柄，节制诸部帐，非宗室外戚不使，岂不以为帝王久长万世之计哉。及夫肆叛逆，致乱亡，皆是人也。有国家者，可不深戒矣乎！”
