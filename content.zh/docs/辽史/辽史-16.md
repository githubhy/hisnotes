---
weight: 17
title: 卷十六本纪第十六　圣宗七
---

# 卷十六本纪第十六　圣宗七

1. <span id="卷十六本纪第十六　圣宗七-1"></span>
七年春正月甲辰，如达离山。

2. <span id="卷十六本纪第十六　圣宗七-2"></span>
二月乙丑朔，拜日，如浑河。

3. <span id="卷十六本纪第十六　圣宗七-3"></span>
三月辛丑，命东北越里笃、剖阿里、奥里米、蒲奴里、铁骊等五部岁贡貂皮六万五千，马三百。丙午，乌古部节度使萧普达讨叛命敌烈，灭之。

4. <span id="卷十六本纪第十六　圣宗七-4"></span>
夏四月，拜日。丙寅，振川、饶二州饥。辛未，振中京贫乏。癸酉，禁匿名书。壬辰，以三司使吕德懋为枢密副使。

5. <span id="卷十六本纪第十六　圣宗七-5"></span>
闰月壬子，以萧进忠为彰武军节度使兼五州制置。戊午，吐蕃王并里尊奏，凡朝贡，乞假道夏国，从之。

6. <span id="卷十六本纪第十六　圣宗七-6"></span>
五月丙寅，皇子宗真封梁王，宗元永清军节度使，宗简右卫大将军，宗愿左骁卫大将军，宗伟右卫大将军，皇侄宗范昭义军节度使，宗熙镇国军节度使，宗亮绎州节度使，宗弼濮州观察使，宗突曹州防御使，宗显、宗肃皆防御使，以张俭守司徒兼政事令。

7. <span id="卷十六本纪第十六　圣宗七-7"></span>
六月丙申，品打鲁瑰部节度使勃鲁里至鼻洒河，遇微雨，忽天地晦冥，大风飘四十三人飞旋空中，良久乃堕数里外。勃鲁里幸获免。一酒壶在地乃不移。八月丙午，行大射柳之礼。庚申，以耶律留宁、吴守达使宋贺生辰，萧高九、马胎谋使宋贺正旦。加平章萧弘义开府仪同三司、尚父兼政事令。

8. <span id="卷十六本纪第十六　圣宗七-8"></span>
秋七月甲子，诏翰林待诏陈升写《南征得胜图》于上京五鸾殿。丁卯，蒲奴里部来贡。

9. <span id="卷十六本纪第十六　圣宗七-9"></span>
九月庚申朔，蒲呢国使奏本国与乌里国封壤相接，数侵掠不宁，赐诏谕之。戊辰，诏内外官，因事受赇，事觉而称子孙仆从者，禁之。庚午，录囚。括马给东征军。是月，驻跸土河川。

10. <span id="卷十六本纪第十六　圣宗七-10"></span>
冬十月，名中京新建二殿曰延庆，曰永安。壬寅，以顺义军节度使石用中为汉人行宫都部署。丙辰，诏以东平郡王萧排押为都统，殿前都点检萧虚列为副统，东京守耶律八哥为都监伐高丽。仍谕高丽守吏，能率众自归者，厚赏；坚壁相拒者，追悔无及。

11. <span id="卷十六本纪第十六　圣宗七-11"></span>
十一月壬戌，以吕德懋知吏部尚书，杨又玄知详覆院，刘晟为霸州节度使，北府宰相刘慎行为彰武军节度使。庚辰，禁服用明金，缕金、贴金。戊子，幸中京。

12. <span id="卷十六本纪第十六　圣宗七-12"></span>
十二月丁酉，宋遣吕夷简、曹璋来贺千龄节。是月，萧排押等与高丽战于茶、陀二河，辽军失利，天云、右皮室二军没溺者众，遥辇帐详稳阿果达、客省使酌古、渤海详稳高清明、天云军详稳海里等皆死之。

13. <span id="卷十六本纪第十六　圣宗七-13"></span>
放进士张克恭等三十七人及第。

14. <span id="卷十六本纪第十六　圣宗七-14"></span>
八年春正月，宋遣陈尧佐、张群来贺。壬戌，铁骊来贡。

15. <span id="卷十六本纪第十六　圣宗七-15"></span>
建景宗庙于中京。封沙州节度使曹顺为敦煌郡王，二月丁未，以前南院枢密使韩制心为中京留守，汉人行宫都部署王继忠南院枢密使。丙辰，祭风伯。

16. <span id="卷十六本纪第十六　圣宗七-16"></span>
三月己未，以契丹弘义宫使赫石为兴圣宫都部署，前遥恩拈部节度使控骨里积庆宫都部署，左祗候郎唱耶律罕因捷军都监。乙亥，东平王萧韩宁、东京留守耶律八哥、国舅平章事萧排押、林牙要只等讨高丽还，坐失律，数其罪而释之。己卯，诏加征高丽有功渤海将校官。壬午，阅飞龙院马。癸未，回跋部太师踏刺葛来贡。丙戌，置东京渤海承奉官都知押班。

17. <span id="卷十六本纪第十六　圣宗七-17"></span>
夏四月戊子朔，如缅山。

18. <span id="卷十六本纪第十六　圣宗七-18"></span>
五月壬申，以驸马萧克忠为长宁军节度使。乙亥，辽宁州渤海户于辽、土二河之间。己卯，曷苏馆惕隐阿不葛、宰相赛刺来贡。

19. <span id="卷十六本纪第十六　圣宗七-19"></span>
六月戊子，录征高丽战段将校子弟。己丑，以左夷离毕萧解里为西南面招讨使，御史大夫萧要只为夷离毕。己亥，惕隐耶律合葛为南府宰相，南面林牙耶律韩留为惕隐。癸卯，弛大摆山猿岭采木之禁。乙巳，以南皮室军校等讨高丽有功，赐金帛有差。

20. <span id="卷十六本纪第十六　圣宗七-20"></span>
秋七月己未，征高丽战殁诸将，诏益对其妻。庚申，以东北路详稳耶律独迭为北院大王。辛酉，肴里、涅哥二奚军征高丽有功，皆赐金帛。癸亥，诏阻卜依旧岁贡马千七百，驼四百四十，豹鼠皮万，青鼠皮二万五千。戊辰，观稼。己巳，回跋部太保麻门来贡。庚午，观市，曲赦市中系囚。命解宁、马翼充贺宋生辰使副。

21. <span id="卷十六本纪第十六　圣宗七-21"></span>
八月庚寅，遣郎君曷不吕筹率诸部兵会大军讨高丽。

22. <span id="卷十六本纪第十六　圣宗七-22"></span>
九月己巳，以石用中参知政事。宋遣崔遵度、正应昌来贺千龄节。壬申，录囚。甲戌，复录囚。庚辰，曷苏馆惕隐阿不割来贡。壬午，驻跸土河川。

23. <span id="卷十六本纪第十六　圣宗七-23"></span>
冬十月乙酉，诏诸道，事无巨细，己断者，每三月一次条奏。戊子，遣耶律继崇、郑玄瑕贺宁正旦。癸巳，诏横帐三房不得与卑小帐族为婚；凡嫁娶，必奏而后行。癸卯，以前北院大王建福为阿扎割只。甲辰，改东路耗里太保城为咸州，建节以领之。

24. <span id="卷十六本纪第十六　圣宗七-24"></span>
十一月甲寅，置云州宣德县。

25. <span id="卷十六本纪第十六　圣宗七-25"></span>
十二月辛卯，驻跸中京。乙巳，以广平郡正宗业为中京留守、大定尹，韩制心为惕隐。辛亥，高丽王询遣使乞贡方物，诏纳之。

26. <span id="卷十六本纪第十六　圣宗七-26"></span>
九年春天正月，宋遣刘平、张元普来贺。

27. <span id="卷十六本纪第十六　圣宗七-27"></span>
二月，如鸳鸯泺。

28. <span id="卷十六本纪第十六　圣宗七-28"></span>
五月庚午，耶律资忠使高丽还，王询表请称藩纳贡，归所留王人只刺里。只刺里在高丽六年，忠节不屈，以为林牙。辛示，遣使释王询罪，并尤其请。癸酉，以耶律宗教检校太傅，宗诲启圣军节度使，刘最太子太傅，仍赐保节功臣。

29. <span id="卷十六本纪第十六　圣宗七-29"></span>
秋七庚戌朔，日有食之，诏以近臣代拜救日。甲寅，遣使赐沙州回鹘敦煌郡王曹顺衣物。以查刺、耿元吉、韩九、宋璋为来年贺宋生辰正旦使副。

30. <span id="卷十六本纪第十六　圣宗七-30"></span>
九月戊午，以驸马萧绍宗平章事。丁卯，文武百僚奉表上尊号，不许；表三上，乃从之。乙亥，沙州回鹊敦煌郡王曹顺遣使来贡。括诸道汉民马赐东征军。以夷离毕延宁为兵马副都部署，总兵东征。是月，驻跸金瓶泺。宋遣宋绶、骆继伦贺千龄节。冬十月戊寅朔，以涅里为奚王都监，突迭里为北王府舍利军详稳。郎君老使沙州还，诏释宿累。国家旧使远国，多用犯徒罪而有才略者，使还，即除其罪。戊子，西南招讨奏党项部有宋犀族输贡不时，常有他意，宜以时遣使督之。诏曰：“边鄙小族，岁有常贡。边臣骄纵，徵敛无度，彼怀俱不能自达耳。

31. <span id="卷十六本纪第十六　圣宗七-31"></span>
第遣清慎官将，示以恩信，无或侵渔，自然效顺。”复奏帝居、迭烈德部言节度使韩留有惠政，今当代，请留。上命进其治状。

32. <span id="卷十六本纪第十六　圣宗七-32"></span>
辛丑，如中京。壬寅，大食国道使进象及方物，为子册割请婚。十一月丁巳，以漆水郡王韩制心为南京留守、析津尹、兵马都总管。己未，以夷离毕萧孝顺为南面诸行宫都部署，加左仆射。十二月丁亥，禁僧燃射炼指。戊子，诏中京建太祖庙，制度、祭器皆从古制。乙巳，招来年冬行大册礼。

33. <span id="卷十六本纪第十六　圣宗七-33"></span>
放进士张仲举等四十五人。

34. <span id="卷十六本纪第十六　圣宗七-34"></span>
太平元年春正月丁丑朔，宋使鲁宗道、成吉来贺。如浑河。

35. <span id="卷十六本纪第十六　圣宗七-35"></span>
二月乙卯，幸拔河。壬戌，猎高柳林。

36. <span id="卷十六本纪第十六　圣宗七-36"></span>
三月戊戌，皇子勃只生。庚子，驸马都尉萧绍业建私城，赐名睦州，军曰长庆。是月，太食国王复遣使请婚，封王子班郎君胡思里女可老为公主，嫁之。

37. <span id="卷十六本纪第十六　圣宗七-37"></span>
夏四月戊申，东京留守奏，女直三十部酋长请各以其子诣阙关祗候。诏与其父俱来受约。乙卯，录囚。丁卯，置来州。

38. <span id="卷十六本纪第十六　圣宗七-38"></span>
是月，清暑缅山。

39. <span id="卷十六本纪第十六　圣宗七-39"></span>
秋七月甲戌朔，赐从猎女直人秋衣。乙亥，遣骨里取石晋所上玉玺于中京。阻卜来贡。辛巳，如沙岭。是月，猎潢河。

40. <span id="卷十六本纪第十六　圣宗七-40"></span>
九月，幸中京。

41. <span id="卷十六本纪第十六　圣宗七-41"></span>
冬十月丁未，敌烈酋长颇自来贡马、驼。戊申，录囚。壬子，宋使李懿、王仲宾来贺千龄节，及苏惟甫、周鼎贺来岁元正，即遣萧善、程翥报聘。党项长曷鲁来贡。己未，以萨敏解里为都点检，高六副点检，耶律罗汉奴左皮室详稳，嗓姑右皮室详稳，聊了西北路金吾，耶律僧隐御史大夫，求哥驸马都尉，萧舂、骨里并大将军。庚申，幸通天观，观鱼龙曼衍之戏。翌日，再幸。还，升玉辂，自内三门入万寿殿，奠酒七庙御容，因宴宗室。

42. <span id="卷十六本纪第十六　圣宗七-42"></span>
十一月癸未，上御昭庆殿，文武百僚奉册上尊号曰睿文英武遵道至德崇仁广孝功成治定昭圣神赞天辅皇帝，大赦，改元太平，中外官进级有差。宋遣使来聘，夏、高丽遣使来贡。甲申，册皇子梁正宗真为皇太子。

43. <span id="卷十六本纪第十六　圣宗七-43"></span>
二年春正月，如纳水钩鱼。

44. <span id="卷十六本纪第十六　圣宗七-44"></span>
二月辛丑朔，驻跸鱼儿泺。

45. <span id="卷十六本纪第十六　圣宗七-45"></span>
三月甲戌，如长春州。丁丑，宋使薛贻廓来告宋主恒殂，子祯嗣位。遣都点检耶律僧隐等充宋祭奠使副，林牙萧日新、观察冯延休充宋后吊慰使副。戊寅，遣金吾耶谐领、引进姚居信充宋主吊慰使副。戊子，为宋主饭三京僧。是月，地震，云、应二州屋摧地陷，嵬白山裂数百步，泉涌成流。

46. <span id="卷十六本纪第十六　圣宗七-46"></span>
夏四月，如缅山清暑。

47. <span id="卷十六本纪第十六　圣宗七-47"></span>
五月乙亥，参知政事石用中薨。庚辰，铁骊遣使献兀惹十六户。六月己未，宋遣使薛由等来馈其先帝遗物。

48. <span id="卷十六本纪第十六　圣宗七-48"></span>
秋七月己卯，以耶律信宁为奉陵军节度使，高丽国参知政事王同显静海军节度使，耶律遂忠长宁军节度使，耿延毅昭德军节度使，高守贞河西军节度使。

49. <span id="卷十六本纪第十六　圣宗七-49"></span>
九月癸巳，遣尚书僧隐、韩格贺宋主即位。

50. <span id="卷十六本纪第十六　圣宗七-50"></span>
冬十月壬寅，遣堂后宫张克恭充贺夏国王李德昭生日使，耶律扫古、韩王充贺宋太后生日使副，耶律仙宁、史克忠充贺宋正旦使副。是月，驻跸胡鲁吉思淀。癸卯，赐宰臣吕德懋、参知政事吴叔达、枢密副使杨又玄、右丞相马保忠钱物有差。

51. <span id="卷十六本纪第十六　圣宗七-51"></span>
辛亥，至上京，曲赦几内囚。

52. <span id="卷十六本纪第十六　圣宗七-52"></span>
十一月丙戌，宋遣使来谢。

53. <span id="卷十六本纪第十六　圣宗七-53"></span>
十二月辛丑，高丽王询薨，其子钦遣使来报，即命使册钦为高丽国王。甲寅，宋遣刘烨、郭志言来贺千龄节。

54. <span id="卷十六本纪第十六　圣宗七-54"></span>
是年，放进士张渐等四十七人。三年春正月丙寅朔，如纳水钩鱼。以僧隐为平章事。乙亥，以萧台德为南王府都监，林牙耶律信宁西北路招讨都监。辛巳，赐越国公主私城之名曰懿州，军曰庆懿。

55. <span id="卷十六本纪第十六　圣宗七-55"></span>
二月丙申，以丁振为武信军节度使，改封兰陵郡王，戊申，以东平郡王萧排押为西南面都招讨，进封豳王。

56. <span id="卷十六本纪第十六　圣宗七-56"></span>
夏四月，以耶律守宁为都点检。

57. <span id="卷十六本纪第十六　圣宗七-57"></span>
五月，清暑缅山。

58. <span id="卷十六本纪第十六　圣宗七-58"></span>
六月戊申，以南院宣微使刘烃参知政事，萧孝惠为副点检，萧孝恭东京统军兼沿边巡检使。戊午，以萧琏为左夷离毕，萧琳为详稳。

59. <span id="卷十六本纪第十六　圣宗七-59"></span>
秋七月戊寅，以南府宰相耶律合葛为上京留守，封漆水郡王。丙戌，以皇后生辰为顺天节。丁亥，赐缅山名曰永安。是月，猎赤山。

60. <span id="卷十六本纪第十六　圣宗七-60"></span>
闰九月壬辰朔，以萧伯达、韩绍雍充贺宋正旦使副，唐骨德、程昭文贺宋生辰使副。

61. <span id="卷十六本纪第十六　圣宗七-61"></span>
冬十月庚辰，宋遣薛奎、郭盛来贺顺天节，王臻、慕容惟素贺千龄节。东征军奏：“统帅谐领、常衮课奴率师自毛母国岭入，林牙高九、裨将大匡逸等率师鼓山岭入。闰月末至挞离河，不遇敌而还。以是月会于弘怕只岭，驼、马死者甚众。”

62. <span id="卷十六本纪第十六　圣宗七-62"></span>
驻跸辽河。

63. <span id="卷十六本纪第十六　圣宗七-63"></span>
十一月辛卯朔，以皇侄宗范为归德军节度使，北府宰相萧孝穆南京留守，封燕王，南京留守韩制心南院大王、兵马都总管，仇正燕京转运使。

64. <span id="卷十六本纪第十六　圣宗七-64"></span>
十二月壬戌，以宗范为平章事，封三韩郡王，仇道衡中京副留守，冯延休顺州刺史，郎玄化西山转运使，赵其枢密直学士。丁卯，以萧永为太子太师。己卯，封皇子重元秦国王。

65. <span id="卷十六本纪第十六　圣宗七-65"></span>
四年春正月庚寅朔，宋遣张传、张士禹、程琳、丁保衡来贺。如鸭子河。

66. <span id="卷十六本纪第十六　圣宗七-66"></span>
二月己未朔，猎挞鲁河。诏改鸭子河曰混同江，挞鲁河曰长春河。

67. <span id="卷十六本纪第十六　圣宗七-67"></span>
三月戊子朔，千龄节，诏赐诸宫分耆老食。

68. <span id="卷十六本纪第十六　圣宗七-68"></span>
夏四月癸酉，以右承相马保忠之子世弘使岭表，至平地松林为盗所杀，特赠昭信军节度使。

69. <span id="卷十六本纪第十六　圣宗七-69"></span>
五月，清暑永安山。

70. <span id="卷十六本纪第十六　圣宗七-70"></span>
六月己未，南院大王韩制心薨。戊辰，以郑弘节为兵部郎中、刘慎行顺义军节度使。辛未，以燕王萧孝穆子顺为千牛卫将军。甲戌，以中山郡王查哥为保静军节度使，乐安郡王遂哥广德军节度使，萧解里彰德军节度使。庚辰，以辽兴军节度使周王胡都古为临海军节度使，漆水郡王敌烈南院大王。

71. <span id="卷十六本纪第十六　圣宗七-71"></span>
秋七月，如秋山。

72. <span id="卷十六本纪第十六　圣宗七-72"></span>
八月丙辰朔，以韩绍芳为枢密直学士，驸马萧匹敌都点检。

73. <span id="卷十六本纪第十六　圣宗七-73"></span>
九月，以驸马萧绍宗为武定军节度使，耶律宗福安国军节度使。冬十月，驻跸辽河。宋遣蔡齐、李用和来贺千龄节。

74. <span id="卷十六本纪第十六　圣宗七-74"></span>
十一月，追封南院大王韩制心为陈玉。

75. <span id="卷十六本纪第十六　圣宗七-75"></span>
十二月，以萧从政为归义军节度使，康筠监门卫，充贺宋正旦使副。

76. <span id="卷十六本纪第十六　圣宗七-76"></span>
是年，放进士李炯等四十七人。
