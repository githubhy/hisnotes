---
weight: 39
title: 乐二
---

# 乐二

1. <span id="乐二-1"></span>
蔡邕论叙汉乐曰：一曰郊庙神灵，二曰天子享宴，三曰大射辟雍，四曰短箫铙歌。

2. <span id="乐二-2"></span>
晋郊祀歌五篇，傅玄造：

3. <span id="乐二-3"></span>
天命有晋，穆穆明明。我其夙夜，祗事上灵。常于时假，迄用有成。于荐玄牡，进夕其牲。崇德作乐，神祗是听。

4. <span id="乐二-4"></span>
右祠天地五郊夕牲歌一篇。

5. <span id="乐二-5"></span>
宣文烝哉，曰靖四方。永言保之，夙夜匪康。光天之命，上帝是皇。嘉乐殷荐，灵祚景详。神祗隆假，享福无疆。

6. <span id="乐二-6"></span>
右祠天地五郊迎送神歌一篇。

7. <span id="乐二-7"></span>
天祚有晋，其命惟新。受终于魏，奄有兆民。燕及皇天，怀柔百神。不显遗烈，之德之纯。享其玄牡，式用肇禋。神祇来格，福禄是臻。

8. <span id="乐二-8"></span>
时迈其犹，昊天子之。祐享有晋，兆民戴之。畏天之威，敬授民时。不显不承，于犹绎思。皇极斯建，庶绩咸熙。庶几夙夜，惟晋之祺。

9. <span id="乐二-9"></span>
宣文惟后，克配彼天。抚宁四海，保有康年。于乎缉熙，肆用靖民。爰立曲制，爰修礼纪。作民之极，莫匪资始。克昌厥后，永言保之。

10. <span id="乐二-10"></span>
右飨天地五郊歌三篇。

11. <span id="乐二-11"></span>
前所作天地郊明堂歌五篇，傅玄造：皇矣有晋，时迈其德。受终于天，光济万国。万国既光，神定厥祥。虔于郊祀，祗事上皇。祗事上皇，百禄是臻。巍巍祖考，克配彼天。嘉牲匪歆，德馨惟飨。受天之祚，神和四畅。

12. <span id="乐二-12"></span>
右天地郊明堂夕牲歌。

13. <span id="乐二-13"></span>
于赫大晋，膺天景祥。二帝迈德，宣兹重光。我皇受命，奄有万方。郊祀配享，礼乐孔章。神祇嘉飨，祖考是皇。克昌厥后，保祚无疆。

14. <span id="乐二-14"></span>
右天地郊明堂降神歌。

15. <span id="乐二-15"></span>
整泰坛，祀皇神。精气感，百灵宾。蕴朱火，燎芳薪。紫烟游，冠青云。神之体，靡象形。旷无方，幽以清。神之来，光景照。听无闻，视无兆。神之至，举歆歆。灵爽协，动余心。神之坐，同欢娱。泽云翔，化风舒。嘉乐奏，文中声。

16. <span id="乐二-16"></span>
八音谐，神是听。咸洁斋，并芬芳。烹牷牲，享玉觞。神说飨，歆禋祀。祐大晋，降繁祉。胙京邑，行四海。保天年，穷地纪。

17. <span id="乐二-17"></span>
右天郊飨神歌。

18. <span id="乐二-18"></span>
整泰行，俟皇祗。众神感，群灵仪。阴祀设，吉礼施。夜将极，时未移。祗之体，无形象。潜泰幽，洞忽荒。祗之出，渼若有。灵无远，天下母。祗之来，遗光景。照若存，终冥冥。祗之至，举欣欣。舞象德，歌成文。祗之坐，同欢豫。

19. <span id="乐二-19"></span>
泽雨施，化云布。乐八变，声教敷。物咸享，祗是娱。斋既洁，侍者肃。玉觞进，咸穆穆。飨嘉庆，歆德馨。胙有晋，暨群生。溢九壤，格天庭。保万寿，延亿龄。

20. <span id="乐二-20"></span>
右地郊飨神歌。

21. <span id="乐二-21"></span>
经始明堂，享祀匪懈。于皇烈考，光配上帝。赫赫上帝，既高既崇。圣考是配，明德显融。率土敬职，万方来祭。常于时假，保胙永世。

22. <span id="乐二-22"></span>
右明堂飨神歌。

23. <span id="乐二-23"></span>
宋南郊雅乐登歌三篇，颜延之造：夤威宝命，严恭帝祖。表海炳岱，系唐胄楚。灵鉴浚文，民属睿武。奄受敷锡，宅中拓宇。亘地称皇，罄天作主。月竁来宾，日际奉土。开元首正，礼交乐举。六曲联事，九官列序。有牷在涤，有洁在俎。以荐王衷，以答神祜。

24. <span id="乐二-24"></span>
右天地郊夕牲歌。

25. <span id="乐二-25"></span>
维圣飨帝，维孝飨亲。皇乎备矣，有事上春。礼行宗祀，敬达郊禋。金枝中树，广乐四陈。陟配在京，降德在民。奔精照夜，高燎炀晨。阴明浮烁，沈崇深沦。告成大报，受厘元神。月御按节，星驱扶轮。遥兴远驾，耀耀振振。

26. <span id="乐二-26"></span>
右天地郊迎送神歌。

27. <span id="乐二-27"></span>
营泰畤，定天衷。思心睿，谋筮从。建表蕝，设郊宫。田烛置，爟火通。历元旬，律首吉。饰紫坛，坎列室。中星兆，六宗秩。乾宇晏，地区谧。大孝昭，祭礼供。牲日展，盛自躬。具陈器，备礼容。形舞缀，被歌钟。望帝阍，耸神跸。

28. <span id="乐二-28"></span>
灵之来，辰光溢。洁粢酌，娱太一。明辉夜，华晢日。稞既始，献又终。烟芗鬯，报清穹。飨宋德，胙王功。休命永，福履充。

29. <span id="乐二-29"></span>
右天地飨神歌。

30. <span id="乐二-30"></span>
宋明堂歌，谢庄造：

31. <span id="乐二-31"></span>
地纽谧，乾枢回。华盖动，紫微开。旌弊日，车若云。驾六气，乘芃缊。晔帝京，辉天邑。圣祖降，五灵集。构瑶戺，耸珠帘。汉拂幌，月栖檐。舞缀畅，钟石融。驻飞景，郁行风。懋粢盛，洁牲牷。百礼肃，群司虔。皇德远，大孝昌。

32. <span id="乐二-32"></span>
贯九幽，洞三光。神之安，解玉銮。景福至，万宇欢。

33. <span id="乐二-33"></span>
右迎神歌诗。（依汉郊祀迎神，三言，四句一转韵）。

34. <span id="乐二-34"></span>
雍台辨朔，泽宫练辰。洁火夕照，明水朝陈。六瑚贲室，八羽华庭。昭事先圣，怀濡上灵。《肆夏》式敬，升歌发德。永固鸿基，以绥万国。

35. <span id="乐二-35"></span>
右登歌词。 旧四言。

36. <span id="乐二-36"></span>
维天为大，维圣祖是则。辰居万宇，缀旒下国。内灵八辅，外光四瀛。蒿宫仰盖，日馆希旌。复殿留景，重檐结风。刮楹接纬，达响承虹。设业设虚，在王庭。肇禋祀，克配乎灵。我将我享，维孟之春。以孝以敬，以立我烝民。

37. <span id="乐二-37"></span>
右歌太祖文皇帝词。依《周颂》体。

38. <span id="乐二-38"></span>
参映夕，驷照晨。灵乘震，司青春。雁将向，桐始蕤。柔风舞，暄光迟。萌动达，万品新。润无际，泽无垠。

39. <span id="乐二-39"></span>
右歌青帝词。 三言，依木数。

40. <span id="乐二-40"></span>
龙精初见大火中。朱光北至圭景同。帝位在《离》实司衡。水雨方降木槿荣。

41. <span id="乐二-41"></span>
庶物盛长咸殷阜。恩覃四溟被九有。

42. <span id="乐二-42"></span>
右歌赤帝辞。 七言，依火数。

43. <span id="乐二-43"></span>
履建宅中宇，司绳御四方。裁化遍寒燠，布政周炎凉。景丽条可结，霜明冰可折。凯风扇朱辰，白云流素节。分至乘结晷，启闭集恒度。帝运缉万有，皇灵澄国步。

44. <span id="乐二-44"></span>
右歌黄帝辞。 五言，依土数。

45. <span id="乐二-45"></span>
百川如镜，天地爽且明。云冲气举，德盛在素精。木叶初下，洞庭始扬波。

46. <span id="乐二-46"></span>
夜光彻地，翻霜照悬河。庶类收成，岁功行欲宁。浃地奉渥，罄宇承秋灵。

47. <span id="乐二-47"></span>
右歌白帝辞。 九言，依金数。

48. <span id="乐二-48"></span>
岁既晏，日方驰。灵乘坎，德司规。玄云合，晦鸟路。白云繁，亘天涯。雷在地，时未光。饬国典，闭关梁。四节遍，万物殿。福九域，祚八乡。晨晷促，夕漏延。大阴极，微阳宣。鹊将巢，冰已解。气濡水，风动泉。

49. <span id="乐二-49"></span>
右歌黑帝辞。 六言，依水数。

50. <span id="乐二-50"></span>
蕴礼容，余乐度。灵方留，景欲暮。开九重，肃五达。凤参差，龙已秣。云既动，河既梁。万里照，四空香。神之车，归清都。旋庭寂，玉殿虚。睿化凝，孝风炽。顾灵心，结皇思。

51. <span id="乐二-51"></span>
右送神歌辞。（汉郊祀送神，亦三言）。右天郊飨神歌。

52. <span id="乐二-52"></span>
魏《俞儿舞歌》四篇，王粲造：

53. <span id="乐二-53"></span>
汉初建国家，匡九州。蛮荆震服，五刃三革休。安不忘备武乐修。宴我宾师，敬用御天，永乐无忧。子孙受百福，常与松乔游。蒸庶德，莫不咸欢柔。

54. <span id="乐二-54"></span>
右《矛俞新福歌》。

55. <span id="乐二-55"></span>
材官选士，剑弩错陈。应桴蹈节，俯仰若神。绥我武烈，笃我淳仁。自东自西，莫不来宾。

56. <span id="乐二-56"></span>
右《弩俞新福歌》。

57. <span id="乐二-57"></span>
我功既定，庶士咸绥。乐陈我广庭，式宴宾与师。昭文德，宣武威。平九有，抚民黎。荷天宠，延寿尸。千载莫我违。

58. <span id="乐二-58"></span>
右《安台新福歌》曲。

59. <span id="乐二-59"></span>
神武用师士素厉。仁恩广覆，猛节横逝。自古立功，莫我弘大。桓桓征四国，爰及海裔。汉国保长庆，垂祚延万世。

60. <span id="乐二-60"></span>
右《行辞新福歌》曲。

61. <span id="乐二-61"></span>
晋《宣武舞歌》四篇，傅玄造：

62. <span id="乐二-62"></span>
《惟圣皇篇》 《矛俞》第一：

63. <span id="乐二-63"></span>
惟圣皇，德巍巍，光四海。礼乐犹形影，文武为表里，乃作《巴俞》。肆舞士，剑弩齐列，戈矛为之始。进退疾鹰鹞，龙战而豹起。如乱不可乱，动作顺其理，离合有统纪。

64. <span id="乐二-64"></span>
《短兵篇》 《剑俞》第二：

65. <span id="乐二-65"></span>
剑为短兵，其势险危。疾逾飞电，回旋应规。武节齐声，或合或离。电发星骛，若景若差。兵法攸象，军容是仪。

66. <span id="乐二-66"></span>
《军镇篇》 《弩俞》第三：

67. <span id="乐二-67"></span>
弩为远兵军之镇，其发有机。体难动，往必速，重而不迟。锐精分袴，射远中微。《弩俞》之乐，一何奇！变多姿，退若激，进若飞。五声协，八音谐。宣武象，赞天威。

68. <span id="乐二-68"></span>
《穷武篇》 《安台行乱》第四：

69. <span id="乐二-69"></span>
穷武者丧，何但败北。柔弱亡战，国家亦废。秦始徐偃，既已作戒前世。先王鉴其机，修文整武艺。文武足相济，然后得光大。

70. <span id="乐二-70"></span>
乱曰：高则亢，满则盈。亢必危，盈必倾。去危倾，守以平。冲则久，浊能清。混文武，顺天经。

71. <span id="乐二-71"></span>
晋《宣文舞歌》二篇，傅玄造：

72. <span id="乐二-72"></span>
《羽龠舞歌》：羲皇之初，天地开元。网罟禽兽，群黎以安。神农教耕，创业诚难。民得粒食，澹然无所患。黄帝始征伐，万品造其端。军驾无常居，是曰轩辕。轩辕既勤止，尧舜匪荒宁。夏禹治水，汤武又用兵。孰能保安逸，坐致太平？圣皇迈乾乾，天下兴颂声，穆穆且明明。惟圣皇，道化彰。澄四海，清三光。

73. <span id="乐二-73"></span>
万机理，庶事康。潜龙升，仪凤翔。风雨时，物繁昌。却走马，降瑞祥。扬仄陋，简忠良。百禄是荷，眉寿无疆。

74. <span id="乐二-74"></span>
《羽铎舞歌》：昔在浑成时，两仪尚未分。阳升垂清景，阴降兴浮云。中和含氛氲，万物各异群。人伦得其序，众生乐圣君。三统继五行，然后有质文。皇王殊运代，治乱亦缤纷。伊大晋，德兼往古。越牺农，邈舜禹。参天地，陵三五。

75. <span id="乐二-75"></span>
礼唐周，乐《韶武》。岂唯《箫韶》六代具举。泽霑地境，化充天宇。圣明临朝，元凯作辅，普天同乐胥。浩浩元气，遐哉太清。五行流迈，日月代征。随时变化，庶物乃成。圣皇继天，光济群生。化之以道，万国咸宁。受兹介福，延于亿龄。

76. <span id="乐二-76"></span>
晋宗庙歌十一篇，傅玄造：

77. <span id="乐二-77"></span>
我夕我牲，猗欤敬止。嘉豢孔时，供兹享祀。神鉴厥诚，博硕斯歆。神考降飨，以虞孝孙之心。

78. <span id="乐二-78"></span>
右祠庙夕牲歌。

79. <span id="乐二-79"></span>
呜呼悠哉！日鉴在兹。以时享祀，神明降之。神明斯降，既祐飨之。祚我无疆，受天之祜。赫赫太上，巍巍圣祖。明明烈考，丕承继序。

80. <span id="乐二-80"></span>
右祠庙迎送神歌。

81. <span id="乐二-81"></span>
经始宗庙，神明戾止。申锡无疆，祗承享祀。假哉皇祖，绥予孙子。燕及后昆，锡兹繁祉。

82. <span id="乐二-82"></span>
右祠征西将军登歌。

83. <span id="乐二-83"></span>
嘉乐肆庭，荐祀在堂。皇皇宗庙，乃祖先皇。济济辟公，相予烝尝。享祀不忒，降福穰穰。

84. <span id="乐二-84"></span>
右祠豫章府君登歌。

85. <span id="乐二-85"></span>
于邈先后，实司于天。显矣皇祖，帝祉肇臻。本支克昌，资始开元。惠我无疆，享祚永年。

86. <span id="乐二-86"></span>
右祠颍川府君登歌。

87. <span id="乐二-87"></span>
于惟曾皇，显显令德。高明清亮，匪竞柔克。保乂命祜，基命惟则。笃生圣祖，光济四国。

88. <span id="乐二-88"></span>
右祠京兆府君登歌。

89. <span id="乐二-89"></span>
于铄皇祖，圣德钦明。勤施四方，夙夜敬止。载敷文教，载扬武烈。匡定社稷，龚行天罚。经始大业，造创帝基。畏天之命，于时保之。

90. <span id="乐二-90"></span>
右祠宣皇帝登歌。

91. <span id="乐二-91"></span>
执竞景皇，克明克哲。旁作穆穆，惟祗惟畏。纂宣之绪，耆定厥功。登此隽乂，纠彼群凶。业业在位，帝既勤止。维天之命，于穆不已。

92. <span id="乐二-92"></span>
右祠景皇帝登歌。

93. <span id="乐二-93"></span>
于皇时晋，允文文皇。聪明睿智，圣敬神武。万机莫综，皇斯清之。虎兕放命，皇斯平之。柔远能迩，简授英贤。创业垂统，勋格皇天。

94. <span id="乐二-94"></span>
右祠文皇帝登歌。

95. <span id="乐二-95"></span>
曰晋是常，享祀时序。宗庙致敬，礼乐具举。惟其来祭，普天率土。牺樽既奠，清酤既载。亦有和羹，荐羞斯备。蒸蒸永慕，感时兴思。登歌奏舞，神乐其和。祖考来格，祐我邦家。敷天之下，罔不休嘉。

96. <span id="乐二-96"></span>
肃肃在位，济济臣工。四海来格，礼仪有容。钟鼓振，管弦理。舞开元，歌永始。神胥乐兮。肃肃在位，臣工济济。小大咸敬，上下有礼。理管弦，振鼓钟。

97. <span id="乐二-97"></span>
舞象德，歌咏功。神胥乐兮。肃肃在位，有来雍雍。穆穆天子，相惟辟公。礼有仪，乐有则。舞象功，歌咏德。神胥乐兮。右祠庙飨神歌二篇。

98. <span id="乐二-98"></span>
晋江左宗庙歌十三篇，曹毗造十一首，王珣造二首：歌高祖宣皇帝，曹毗造：

99. <span id="乐二-99"></span>
于赫高祖，德协灵符。应运拨乱，厘整天衢。勋格宇宙，化动八区。肃以典刑，陶以玄珠。神石吐瑞，灵芝自敷。肇基天命，道均唐虞。

100. <span id="乐二-100"></span>
歌世宗景皇帝：

101. <span id="乐二-101"></span>
景皇承运，纂隆洪绪。皇维重抗，天晖再举。蠢矣二寇，扰我扬楚。乃整元戎，以膏齐斧。亹亹神算，赫赫王旅。鲸鲵既平，功冠帝宇。

102. <span id="乐二-102"></span>
歌太祖文皇帝：

103. <span id="乐二-103"></span>
太祖齐圣，王猷诞融。仁教四塞，天基累崇。皇室多难，严清紫宫。威厉秋霜，惠过春风。平蜀夷楚，以文以戎。奄有参墟，声流无穷。

104. <span id="乐二-104"></span>
歌世祖武皇帝：

105. <span id="乐二-105"></span>
于穆武皇，允龚钦明。应期登禅，龙飞紫庭。百揆时序，听断以情。殊域既宾，伪吴亦平。晨流甘露，宵映朗星。野有击壤，路垂颂声。

106. <span id="乐二-106"></span>
歌中宗元皇帝：

107. <span id="乐二-107"></span>
运屯百六，天罗解贯。元皇勃兴，网笼江汉。仰齐七政，俯平祸乱。化若风行，泽犹雨散。沦光更耀，金辉复焕。德冠千载，蔚有余粲。

108. <span id="乐二-108"></span>
歌肃祖明皇帝：

109. <span id="乐二-109"></span>
明明肃祖，阐弘帝胙。英风夙发，清晖载路。奸逆纵忒，罔式皇度。躬振朱旗，遂豁天步。宏猷渊塞，高罗云布。品物咸宁，洪基永固。

110. <span id="乐二-110"></span>
歌显宗成皇帝：

111. <span id="乐二-111"></span>
于休显宗，道泽玄播。式宣德音，畅物以和。迈德蹈仁，匪礼弗过。敷以纯风，濯以清波。连理映阜，鸣凤栖柯。同规放勋，义盖山河。

112. <span id="乐二-112"></span>
歌康皇帝：

113. <span id="乐二-113"></span>
康皇穆穆，仰嗣洪德。为而不宰，雅音四塞。闲邪以诚，镇物以默。威静区宇，道宣邦国。

114. <span id="乐二-114"></span>
歌孝宗穆皇帝：

115. <span id="乐二-115"></span>
孝宗夙哲，休音允臧。如彼晨离，耀景扶桑。垂训华幄，流润八荒。幽赞玄妙，爰该曲章。西平僣蜀，北静旧疆。高猷远畅，朝有遗芳。

116. <span id="乐二-116"></span>
歌哀皇帝：

117. <span id="乐二-117"></span>
于穆哀皇，圣心虚远。雅好玄古，大庭是践。道尚无为，治存易简。化若风行，民犹草偃。虽曰登遐，徽音弥阐。愔愔《云》《韶》，尽美尽善。

118. <span id="乐二-118"></span>
歌太宗简文皇帝，王珣造：

119. <span id="乐二-119"></span>
皇矣简文，于昭于天。灵明若神，周淡如渊。冲应其来，实与其迁。娓娓心化，日用不言。易而有亲，简而可传。观流弥远，求本愈玄。

120. <span id="乐二-120"></span>
歌烈宗孝武皇帝，王珣造：

121. <span id="乐二-121"></span>
天鉴有晋，钦哉烈宗。同规文考，玄默允龚。威而不猛，约而能通。神钲一震，九域来同。道积淮海，《雅》《颂》自东。气陶淳露，化协时雍。

122. <span id="乐二-122"></span>
四时祠祀歌，曹毗造：

123. <span id="乐二-123"></span>
肃肃清庙，巍巍圣功。万国来宾，礼仪有容。钟鼓振，金石熙。宣兆祚，武开基。神斯乐兮。理管弦，有来斯和。说功德，吐清歌。神斯乐兮。洋洋玄化，润被九壤。民无不悦，道无不往。礼有仪，乐有式。咏九功，永无极。神斯乐兮。

124. <span id="乐二-124"></span>
宋宗庙登歌八篇，王韶之造：

125. <span id="乐二-125"></span>
绵绵遐绪，昭明载融。汉德未远，尧有遗风。于穆皇祖，永世克隆。本枝惟庆，贻厥靡穷。

126. <span id="乐二-126"></span>
右祠北平府君登歌。

127. <span id="乐二-127"></span>
乃立清庙，清庙肃肃。乃备礼容，礼容穆穆。显允皇祖，昭是嗣服。锡兹繁祉，聿怀多福。

128. <span id="乐二-128"></span>
右祠相国掾府君登歌。

129. <span id="乐二-129"></span>
四县既序，箫管既举。堂献六瑚，庭舞八羽。先王有典，克禋皇祖。丕显洪烈，永介休祜。

130. <span id="乐二-130"></span>
右祠开封府君登歌。

131. <span id="乐二-131"></span>
钟鼓喤喤，威仪将将。温恭礼乐，敬享曾皇。迈德垂仁，系轨重光。天命纯嘏，惠我无疆。

132. <span id="乐二-132"></span>
右祠武原府君登歌。

133. <span id="乐二-133"></span>
铄矣皇祖，帝度其心。永言配命，播兹徽音。思我茂猷，如玉如金。骏奔在陛，是鉴是歆。

134. <span id="乐二-134"></span>
右祠东安府君登歌。

135. <span id="乐二-135"></span>
烝哉孝皇，齐圣广渊。发祥诞庆，景胙自天。德敷金石，道被管弦。有命既集，徽风永宣。

136. <span id="乐二-136"></span>
右祠孝皇帝登歌。

137. <span id="乐二-137"></span>
惟天有命，眷求上哲。赫矣圣武，抚运桓拨。功并敷土，道均汝坟。止戈曰武，经纬称文。鸟龙失纪，云火代名。受终改物，作我宋京。至道惟王，大业有劭。降德兆民，升歌清庙。

138. <span id="乐二-138"></span>
右祠高祖武皇帝登歌。

139. <span id="乐二-139"></span>
奕奕寝庙，奉璋在庭。笙龠既列，牺象既盈。黍稷匪芳，明祀惟馨。乐具礼充，洁羞荐诚。神之格思，介以休祯。济济群辟，永观厥成。

140. <span id="乐二-140"></span>
右祠七庙享神登歌。（并以歌章太后篇。）世祖孝武皇帝歌，谢庄造：

141. <span id="乐二-141"></span>
帝锡二祖，长世多祜。于穆睿考，袭圣承矩。玄极弛驭，乾纽坠绪。辟我皇维，缔我宋宇。刊定四海，肇构神京。复礼辑乐，散马堕城。泽牣九有，化浮八瀛。庆云承掖，甘露飞甍。肃肃清庙，徽徽宫。舞蹈象德，笙磬陈风。黍稷非盛，明德惟崇。神其歆止，降福无穷。

142. <span id="乐二-142"></span>
宣皇太后庙歌：

143. <span id="乐二-143"></span>
禀祥月辉，毓德轩光。嗣徽妫，思媚周姜。母临万宇，训蔼紫房。朱弦玉龠，式载琼芳。

144. <span id="乐二-144"></span>
晋四厢乐歌三首，傅玄造：

145. <span id="乐二-145"></span>
天鉴有晋，世祚圣皇。时齐七政，朝此万方。（其一）钟鼓斯震，九宾备礼。正位在朝，穆穆济济。（其二）煌煌三辰，实丽于天。君后是象，威仪孔虔。（其三）率礼无愆，莫匪迈德。仪刑圣皇，万邦惟则。（其四）右《天鉴》四章，章四句。正旦大会行礼歌。

146. <span id="乐二-146"></span>
于赫明明，圣德龙兴。三朝献酒，万寿是膺。敷佑四方，如日之升。自天降祚，元吉有征。

147. <span id="乐二-147"></span>
右《于赫》一章，八句。上寿酒歌。

148. <span id="乐二-148"></span>
天命大晋，载育群生。于穆上德，随时化成。（其一）自祖配命，皇皇后辟。继天创业，宣文之绩。（其二）丕显宣文，先知稼穑。克恭克俭，足教足食。（其三）既教食之，弘济艰难。上帝是祐，下民所安。（其四）天祐圣皇，万邦来贺。虽安勿安，乾乾匪暇。（其五）乃正丘郊，乃定冢社。暠暠作宗，光宅天下。（其六）惟敬朝飨，爰奏食举。尽礼供御，嘉乐有序。（其七）树羽设业，笙镛以间。琴瑟齐列，亦有篪埙。（其八）喤々鼓钟，枪枪磬管。八音克谐，载夷载简。（其九）既夷既简，其大不御。风化潜兴，如云如雨。（其十）如云之覆，如雨之润。声教所暨，无思不顺。（其十一）教以化之，乐以和之。和而养之，时惟邕熙。（其十二）礼慎其仪，乐节其声。于铄皇繇，既和且平。（其十三）右《天命》十三章，章四句。食举东西厢歌。

149. <span id="乐二-149"></span>
晋《正德大豫》二舞歌二篇，傅玄造：天命有晋，光济万国。穆穆圣皇，文武惟则。在天斯正，在地成德。载韬政刑，载崇礼教。我敷玄化，臻于中道。右《正德舞歌》。

150. <span id="乐二-150"></span>
于铄皇晋，配天受命。熙帝之光，世德惟圣。嘉乐《大豫》，保祐万姓。渊兮不竭，冲而用之。先天弗违，虔奏天时。

151. <span id="乐二-151"></span>
右《大豫舞歌》。

152. <span id="乐二-152"></span>
晋四厢乐歌十七篇，荀勖造：

153. <span id="乐二-153"></span>
正旦大会行礼歌四篇：于皇元首，群生资始。履端大享，敬御繁祉。肆觐群后，爰及卿士。钦顺则元，允也天子。

154. <span id="乐二-154"></span>
《于皇》一章，八句。（当《于赫》）明明天子，临下有赫。四表宅心，惠浃荒貊。柔远能迩，孔淑不逆。来格祁祁，邦家是若。

155. <span id="乐二-155"></span>
《明明》一章，八句。（当《巍巍》）。

156. <span id="乐二-156"></span>
光光邦国，天笃其祜。丕显哲命，顾柔三祖。世德作求，奄有九土。思我皇度，彝伦攸序。

157. <span id="乐二-157"></span>
《邦国》一章，八句。（当《洋洋》）。

158. <span id="乐二-158"></span>
惟祖惟宗，高朗缉熙。对越在天，骏惠在兹。聿求厥成，我皇崇之。式固其犹，往敬用治。

159. <span id="乐二-159"></span>
《祖宗》一章，八句。（当《鹿鸣》）正旦大会王公上寿酒歌一篇

160. <span id="乐二-160"></span>
践元辰，延显融。献羽觞，祈令终。我皇寿而隆，我皇茂而嵩。本枝奋百世，休祚钟圣躬。

161. <span id="乐二-161"></span>
《践元辰》一章，八句。（当《羽觞行》）食举乐东西厢歌十二篇：

162. <span id="乐二-162"></span>
煌煌七耀，重明交畅。我有嘉宾，是应是贶。邦政既图，接以大飨。人之好我，式遵德让。

163. <span id="乐二-163"></span>
《煌煌》一章，八句。（当《鹿鸣》）宾之初筵，蔼蔼济济。既朝乃宴，以洽百礼。颁以位叙，或廷或陛。登傧台叟，亦有兄弟。胥子陪僚，宪兹度楷。观颐养正，降福孔偕。

164. <span id="乐二-164"></span>
《宾之初筵》一章，十二句。（当《于穆》）昔我三后，大业是维。今我圣皇，焜耀前晖。奕世重规，明照九畿。思辑用光，时罔有违。陟禹之迹，莫不来威。天被显禄，福履是绥。

165. <span id="乐二-165"></span>
《三后》一章，十二句。（当《昭昭》）赫矣太祖，克广明德。廓开宇宙，正世立则。变化不经，民无瑕慝。创业垂统，兆我晋国。

166. <span id="乐二-166"></span>
《赫矣》一章，八句。（当《华华》）烈文伯考，时惟帝景。夷险平乱，威而不猛。御衡不迷，皇涂焕炳。七德咸宣，其宁惟永。

167. <span id="乐二-167"></span>
《烈文》一章，八句。（当《朝宴》）猗欤盛欤，先皇圣文。则天作孚，大哉为君。慎徽五典，帝载是勤。文武发挥，茂建嘉勋。修己济治，民用宁殷。怀远烛幽，玄教氛氲。善世不伐，服事参分。德博化隆，道冒无垠。

168. <span id="乐二-168"></span>
《猗欤》一章，十六句。（当《盛德》）隆化洋洋，帝命溥将。登我晋道，越惟圣皇。龙飞革运，临焘八荒。睿哲钦明，配踪虞唐。封建厥福，骏发其祥。三朝习吉，终然允臧。其臧惟何，总彼万方。元侯列辟，四岳蕃王。时见世享，率兹有常。旅揖在庭，嘉客在堂。宋卫既臻，陈留山阳。我有宾使，观国之光。贡贤纳计，献璧奉璋。保祐命之，申锡无疆。

169. <span id="乐二-169"></span>
《隆化》一章，二十八句。（当《绥万邦》）振鹭于飞，鸿渐其翼。京邑穆穆，四方是式。无竞惟人，王纲允敕。君子来朝，言观其极。

170. <span id="乐二-170"></span>
《振鹭》一章，八句。（当《朝朝》）翼翼大君，民之攸暨。信理天工，惠康不匮。将远不仁，训以淳粹。幽明有伦，俊乂在位。九族既睦，庶邦顺比。开元布宪，四海鳞萃。协时正统，殊途同致。厚德载物，灵心隆贵。敷奏谠言，纳以无讳。树之典象，诲之义类。上教如风，下应如卉。一人有庆，群萌以遂。我后宴喜，令闻不坠。

171. <span id="乐二-171"></span>
《翼翼》一章，二十六句。（当《顺天》）既宴既喜，翕是万邦。礼仪卒度，物有其容。晢晢庭燎，喤々鼓钟。笙磬咏德，万舞象功。八音克谐，俗易化从。其和如乐，庶品时邕。

172. <span id="乐二-172"></span>
《既宴》一章，十二句。（当《陟天庭》）时邕份份，六合同尘。往我祖宣，威静殊邻。首定荆楚，遂平燕秦。娓娓文皇，迈德流仁。爰造草昧，应乾顺民。灵瑞告符，休征飨震。天地弗违，以和神人。既戡庸蜀，吴会是宾。肃慎率职，楛矢来陈。韩惛进乐，均协清《钧》。

173. <span id="乐二-173"></span>
西旅献獒，扶南效珍。蛮裔重译，玄齿文身。我皇抚之，景命惟新。

174. <span id="乐二-174"></span>
《时邕》一章，二十六句。（当《参两仪》）愔愔嘉会，有闻无声。清酤既奠，笾豆既馨。礼充乐备，《箫韶》九成。恺乐饮酒，酣而不盈。率土欢豫，邦国以宁。王猷允塞，万载无倾。

175. <span id="乐二-175"></span>
《嘉会》一章，十二句。

176. <span id="乐二-176"></span>
晋《正德》《大豫》二舞歌二篇，荀勖造：人文垂则，盛德有容。声以依咏，舞以象功。干戚发挥，节以笙镛。羽龠云会，翊宣令踪。敷美尽善，允协时邕。焕炳其章，光乎万邦。万邦洋洋，承我晋道。配天作享，元命有造。上化如风，民应如草。穆穆斌斌，形于缀兆。文武旁作，庆流四表。无竞维烈，永世是绍。

177. <span id="乐二-177"></span>
右《正德舞歌》。

178. <span id="乐二-178"></span>
豫顺以动，大哉惟时。时迈其仁，世载邕熙。兆我区夏，宣文是基。大业惟新，我皇隆之。重光累曜，钦明文思。迄用有成，惟晋之祺。穆穆圣皇，受命既固。品物咸宁，芳烈云布。文教旁通，笃以淳素。玄化洽畅，被之暇豫。作乐崇德，同美《韶》、《濩》。浚邈幽遐，式遵王度。

179. <span id="乐二-179"></span>
右《大豫舞歌》。

180. <span id="乐二-180"></span>
晋四厢乐歌十六篇，张华造：

181. <span id="乐二-181"></span>
称元庆，奉寿觞。后皇延遐祚，安乐抚万方。

182. <span id="乐二-182"></span>
右王公上寿诗一章。

183. <span id="乐二-183"></span>
明明在上，丕显厥繇。翼翼三寿，蕃后惟休。群生渐德，六合承流。

184. <span id="乐二-184"></span>
三正元辰，朝庆鳞萃。华夏奉职贡，八荒觐殊类。黻冕充广庭，鸣玉盈朝位。

185. <span id="乐二-185"></span>
济济朝位，言观其光。仪序既以时，礼文涣以彰。思皇享多祜，嘉乐永无央。

186. <span id="乐二-186"></span>
九宾在庭，胪赞既通。升瑞奠贽，乃侯乃公。穆穆天尊，隆礼动容。履端承元吉，介福御万邦。

187. <span id="乐二-187"></span>
朝享上，下咸雍。崇多仪，繁礼容。舞盛德，歌九功。扬芳烈，播休踪。皇化洽，洞幽明。怀柔百神，辑祥祯。潜龙跃，雕虎仁。仪凤鸟，届游麟。枯蠹荣，竭泉流。菌芝茂，枳棘柔。和气应，休征滋。协灵符，彰帝期。绥宇宙，万国和。

188. <span id="乐二-188"></span>
昊天成命，赉皇家，赉皇家。

189. <span id="乐二-189"></span>
世资圣哲，三后在天，启鸿烈。启鸿烈，隆王基。率土讴吟，欣戴于时。恒文示象，代气著期。

190. <span id="乐二-190"></span>
太始开元，龙升在位。四庾同风，燮宁殊类。五韪来备，嘉生以遂。

191. <span id="乐二-191"></span>
凝庶绩，臻太康。申繁祉，胤无疆。本枝百世，继绪不忘。继绪不忘，休有烈光。永言配命，惟晋之祥。

192. <span id="乐二-192"></span>
圣明统世，笃皇仁。广大配天地，顺动若陶钧。玄化参自然，至德通神明。

193. <span id="乐二-193"></span>
清风畅八极，流泽被无垠。

194. <span id="乐二-194"></span>
于皇时晋，奕奕齐圣。惟天降嘏，神祇保定。弘济区夏，允集大命。有命既集，光帝猷。大明重耀，鉴六幽。声教洋溢，惠滂流。惠滂流，移风俗。多士盈朝，贤俊比屋。敦世心，斫雕反素朴。反素朴，怀庶方。干戚舞阶庭，疏狄说遐荒。扶南假重译，肃慎袭衣裳。云覆雨施，德洽无疆。旁作穆穆，仁化翔。

195. <span id="乐二-195"></span>
朝元日，宾王庭。承宸极，当盛明。衍和乐，竭祗诚。仰嘉惠，怀德馨。游淳风，泳淑清。协亿兆，同欢荣。建皇极，统天位。运阴阳，御六气。殷群生，成性类。王道浃，治功成。人伦序，俗化清。虔明祀，祗三灵。崇礼乐，式仪刑。

196. <span id="乐二-196"></span>
庆元吉，宴三朝。播金石，咏泠箫。奏《九夏》，舞《云》《韶》。迈德音，流英声。八珣一，六合宁。六合宁，承圣明。王泽洽，道登隆。绥函夏，总华戎。

197. <span id="乐二-197"></span>
齐德教，混殊风。混殊风，康万国。崇夷简，尚敦德。弘王度，表遐则。

198. <span id="乐二-198"></span>
右食举东西厢乐诗十一章。

199. <span id="乐二-199"></span>
于赫皇祖，迪哲齐圣。经纬大业，基天之命。克开洪绪，诞笃天庆。旁济彝伦，仰齐七政。

200. <span id="乐二-200"></span>
烈烈景皇，克明克聪，静封略，定勋功。成民立政，仪刑万邦。式固崇轨，光绍前踪。

201. <span id="乐二-201"></span>
允文烈考，浚哲应期。参德天地，比功四时。大亨以正，庶绩咸熙。肇启晋宇，遂登皇基。

202. <span id="乐二-202"></span>
明明我后，玄德通神。受终正位，协应天人。容民厚下，育物流仁。跻我王道，晖光日新。

203. <span id="乐二-203"></span>
右雅乐正旦大会行礼诗四章。

204. <span id="乐二-204"></span>
晋《正德》、《大豫》二舞歌二篇，张华造：《正德舞》歌诗：

205. <span id="乐二-205"></span>
曰皇上天，玄鉴惟光。神器周回，五德代章。祚命于晋，世有哲王。弘济区夏，甄陶万方。大明垂曜，旁烛无疆。蚩蚩庶类，风德永康。皇道惟清，礼乐斯经。金石在县，万舞在庭。象容表庆，协律被声。轶《武》超《濩》，取节六英。

206. <span id="乐二-206"></span>
同进退让，化渐无形。太和宣洽，通于幽冥。

207. <span id="乐二-207"></span>
《大豫舞》歌诗：

208. <span id="乐二-208"></span>
惟天之命，符运有归。赫赫大晋，三后重晖。继明绍世，光抚九围。我皇绍期，遂在璿玑。群生属命，奄有庶邦。慎徽五典，玄教遐通。万方同轨，率土咸雍。爰制《大豫》，宣德舞功。淳化既穆，王道协隆。仁及草木，惠加昆虫。亿兆夷人，说仰皇风。丕显大业，永世弥崇。

209. <span id="乐二-209"></span>
晋四厢歌十六篇，成公绥造：

210. <span id="乐二-210"></span>
上寿酒，乐未央。大晋应天庆，皇帝永无疆。

211. <span id="乐二-211"></span>
右诗一章，王公上寿酒所用。

212. <span id="乐二-212"></span>
穆穆天子，光临万国。多士盈朝，莫匪俊德。流化罔极，王猷允塞。嘉会置酒，嘉宾充庭。羽旄耀辰极，钟鼓振泰清。百辟朝三朝，彧彧明仪刑。济济锵锵，金振玉声。

213. <span id="乐二-213"></span>
礼乐具，宴嘉宾。眉寿祚圣皇，景福惟日新。群后戾止，有来雍雍。献酬纳贽，崇此礼容。丰肴万俎，旨酒千钟。嘉乐尽乐宴，福禄咸攸同。

214. <span id="乐二-214"></span>
乐哉！天下安宁。道化行，风俗清。《箫韶》作，咏九成。年丰穰，世泰平。

215. <span id="乐二-215"></span>
至治哉！乐无穷。元首聪明，股肱忠。澍丰泽，扬清风。

216. <span id="乐二-216"></span>
嘉瑞出，灵应彰。麒麟见，凤皇翔。醴泉涌，流中唐。嘉禾生，穗盈箱。降繁祉，祚圣皇。承天位，统万国。受命应期，授圣德。四世重光，宣开洪业，景克昌，文钦明，德弥彰。肇启晋邦，流祚无疆。

217. <span id="乐二-217"></span>
泰始建元，凤皇龙兴。龙兴伊何，享祚万乘。奄有八荒，化育黎蒸。图书焕炳，金石有征。德光大，道熙隆。被四表，格皇穹。奕奕万嗣，明明显融。高朗令终。保兹永祚，与天比崇。

218. <span id="乐二-218"></span>
圣皇君四海，顺人应天期。三叶合重光，泰始开洪基。明耀参日月，功化侔四时。宇宙清且泰，黎庶咸雍熙。善哉雍熙。

219. <span id="乐二-219"></span>
惟天降命，翼仁祐圣。于穆三皇，载德弥盛。总齐璇玑，光统七政。百揆时序，化若神圣。四海同风，兴至仁。济民育物，拟陶钧。拟陶钧，垂惠润。皇皇群贤，峨峨英俊。德化宣，芬芳播来胤。播来胤，垂后昆。

220. <span id="乐二-220"></span>
清庙何穆穆，皇极辟四门。皇极辟四门，万机无不综。娓娓翼翼，乐不及荒，饥不遑食。大礼既行，乐无极。

221. <span id="乐二-221"></span>
登昆仑，上增城。乘飞龙，升泰清。冠日月，佩五星。扬虹霓，建彗旌。披庆云，荫繁荣。览八极，游天庭。顺天地，和阴阳。序四气，耀三光。张帝网，正皇纲。播仁风，流惠康。迈洪化，振灵威。怀万方，纳九夷。朝阊阖，宴紫微。

222. <span id="乐二-222"></span>
建五旗，罗钟虡。列四县，奏《韶》《武》。铿金石，扬旌羽。纵八佾，巴渝舞。咏《雅》《颂》，和律吕。于胥乐，乐圣主。

223. <span id="乐二-223"></span>
化荡荡，清风泄。总英雄，御俊杰。开宇宙，扫四裔。光缉熙，美圣哲。超百代，扬休烈，流景祚，显万世。

224. <span id="乐二-224"></span>
皇皇显祖，翼世佐时。宁济六合，受命应期。神武鹰扬，大化咸熙。廓开皇衢，用成帝基。

225. <span id="乐二-225"></span>
光光景皇，无竞维烈。匡时拯俗，休功盖世。宇宙既康，九域有截。天命降鉴，启祚明哲。

226. <span id="乐二-226"></span>
穆穆烈考，克明克俊。实天生德，诞膺灵运。肇建帝业，开国有晋。载德奕世，垂庆洪胤。

227. <span id="乐二-227"></span>
明明圣帝，龙飞在天。与灵合契，通德幽玄。仰化清云，俯育重渊。受灵之祐，于万斯年。

228. <span id="乐二-228"></span>
右雅乐正旦大会行礼诗十五章。

229. <span id="乐二-229"></span>
宋四厢乐歌五篇，王韶之造：

230. <span id="乐二-230"></span>
于铄我皇，礼仁包元。齐明日月，比量乾坤。陶甄百王，稽则黄轩。訏谟定命，辰告四蕃。

231. <span id="乐二-231"></span>
将将蕃后，翼翼群僚。盛服待晨，明发来朝。飨以八珍，乐以九《韶》。仰祗天颜，厥猷孔昭。

232. <span id="乐二-232"></span>
法章既设，初筵长舒。济济列辟，端委皇除。饮和无盈。威仪有余。温恭在位，敬终如初。

233. <span id="乐二-233"></span>
九功既歌，六代惟时。被德在乐，宣道以诗。穆矣太和，品物咸熙。庆积自远，告成在兹。

234. <span id="乐二-234"></span>
右《肆夏》乐歌四章。（客入，于四厢振作《于铄曲》。皇帝当阳，四厢振作《将将曲》。皇帝入变服，四厢振作《于铄》、《将将》二曲。又黄钟、太簇二厢作《法章》、《九功》二曲。）大哉皇宋，长发其祥，纂系在汉，统源伊唐。德之克明，休有烈光。配天作极，辰居四方。

235. <span id="乐二-235"></span>
皇矣我后，圣德通灵。有命自天，诞授休祯。龙飞紫极，造我宋京。光宅宇宙，赫赫明明。

236. <span id="乐二-236"></span>
右大会行礼歌二章。（姑洗厢作。）献寿爵，庆圣皇。灵祚穷二仪，休明等三光。

237. <span id="乐二-237"></span>
右王公上寿歌一章。（黄钟厢作。）明明大宋，缉熙皇道。则天垂化，光定天保。天保既定，肆觐万方。礼繁乐富，穆穆皇皇。

238. <span id="乐二-238"></span>
沔彼流水，朝宗天池。洋洋贡职，抑抑威仪。既习威仪，亦闲礼容。一人有则，作孚万邦。

239. <span id="乐二-239"></span>
烝哉我皇，固天诞圣。履端惟始，对越休庆。如天斯久，如日斯盛。介兹景福，永固骏命。

240. <span id="乐二-240"></span>
右殿前登歌三章，别有金石。

241. <span id="乐二-241"></span>
晨羲载耀，万物咸睹。嘉庆三朝，礼乐备举。元正肇始，典章晖明。万方毕来贺，华裔充皇庭。多士盈九位，俯仰观玉声。恂恂俯仰，载烂其辉。鼓钟震天区，礼容塞皇闱。思乐穷休庆，福履同所归。

242. <span id="乐二-242"></span>
五玉既献，三帛是荐。尔公尔侯，鸣玉华殿。皇皇圣后，降礼南面。元首纳嘉礼，万邦同欢愿。休哉！君臣嘉燕。建五旗，列四县。乐有文，礼无倦。融皇风，穷一变。

243. <span id="乐二-243"></span>
体至和，感阴阳。德无不柔，繁休祥。瑞徽璧，应嘉钟。舞灵凤，跃潜龙。

244. <span id="乐二-244"></span>
景星见，甘露坠。木连理，禾同穗。玄化洽，仁泽敷。极祯瑞，穷灵符。

245. <span id="乐二-245"></span>
怀荒裔，绥齐民。荷天祐，靡不宾。靡不宾，长世弘盛。昭明有融，繁嘉庆。

246. <span id="乐二-246"></span>
繁嘉庆，熙帝载。合气成和，苍生欣戴。三灵协瑞，惟新皇代。

247. <span id="乐二-247"></span>
王道四达，流仁布德。穷理咏乾元，垂训顺帝则。灵化侔四时，幽诚通玄默。

248. <span id="乐二-248"></span>
德泽被八珣，乾宁轨万国。

249. <span id="乐二-249"></span>
皇猷缉，咸熙泰。礼仪焕帝庭，要荒服遐外。被发袭缨冕，左衽回衿带。天覆地载，流泽汪惛。声教布濩，德光大。

250. <span id="乐二-250"></span>
开元辰，毕来王。奉贡职，朝后皇。鸣珩佩，观典章。乐王度，说徽芳。陶盛化，游太康。丕昭明，永克昌。

251. <span id="乐二-251"></span>
惟永初，德丕显。齐七政，敷五典。彝伦序，洪化阐。王泽流，太平始。树声教，明皇纪。和灵祇，恭明祀。衍景祚，膺嘉祉。

252. <span id="乐二-252"></span>
礼有容，乐有仪。金石陈，牙羽施。迈《武》《濩》，均《咸池》。歌《南风》，舞德称。文武焕，颂声兴。

253. <span id="乐二-253"></span>
王道纯，德弥淑。宁八表，康九服。道礼让，移风俗。移风俗，永克融。歌盛美，告成功。咏徽烈，邈无穷。

254. <span id="乐二-254"></span>
右食举歌十章。（黄钟、太簇二厢更作。黄钟作《晨羲》、《体至和》、《王道》、《开元辰》、《礼有容》五曲。太簇作《五玉》、《怀荒裔》、《皇猷缉》、《惟永初》、《王道纯》五曲。）宋《前舞》《后舞》歌二篇，王韶之造：于赫景明，天监是临。乐来伊阳，礼作惟阴。歌自德富，儛由功深。庭列宫县，陛罗瑟琴。翿龠繁会，笙磬谐音。《箫韶》虽古，九成在今。道志和声，德音孔宣。光我帝基，协灵配乾。仪刑六合，化穆自然。如彼云汉，为章于天。

255. <span id="乐二-255"></span>
熙熙万类，陶和当年。击辕中《韶》，永世弗骞。

256. <span id="乐二-256"></span>
右《前舞歌》一章。（晋《正德之舞》，蕤宾厢作。）假乐圣后，实天诞德。积美自中，王猷四塞。龙飞在天，仪刑万国。钦明惟神，临朝渊默。不言之化，品物咸德。告成于天，铭勋是勒。翼翼厥犹，娓娓其仁。顺天创制，因定和神。海外有截，九围无尘。冕旒司契，垂拱临民。乃舞《大豫》，钦若天人。纯嘏孔休，万载弥新。

257. <span id="乐二-257"></span>
右《后舞歌》一章。（晋《大豫之舞》，蕤宾厢作。）章庙乐舞歌祠。（杂歌悉同用太庙词，唯三后别撰。）殷淡造：宾出入奏《肃成乐》歌词二章：

258. <span id="乐二-258"></span>
彝承孝曲，恭事严圣。浃天奉赆，罄壤齐庆。司仪具序，羽容夙彰。芬枝飏烈，黼构周张。助宝奠轩，酎珍充庭。璆县凝会，涓朱伫声。先期选礼，肃若有承。祗对灵祉，皇庆昭膺。

259. <span id="乐二-259"></span>
尊事威仪，晖容昭叙。迅恭神明，梁盛牲俎。肃肃严宫，蔼蔼崇基。皇灵降祉，百祗具司。戒诚望夜，端列承朝。依微昭旦，物色轻霄。鸿庆遐鬯，嘉荐令芳。翊帝明德，永祚流光。

260. <span id="乐二-260"></span>
牲出入奏《引牲乐》歌词：

261. <span id="乐二-261"></span>
维诚洁飨，维孝奠灵。敬芬黍稷，敬涤牺牲。骍茧在豢，载溢载丰。以承宗祀，以肃皇衷。萧芳四举，华火周传。神监孔昭，嘉是柔牷。

262. <span id="乐二-262"></span>
荐豆呈毛血奏《嘉荐乐》歌词：

263. <span id="乐二-263"></span>
肇禋戒祀，礼容咸举。六典饰文，九司昭序。牲柔既昭，仪刚既陈。恭涤惟清，敬事惟神。加笾再御，兼俎重荐。节动轩越，声流金县。奕奕幄，娓娓严闱。洁诚夕鉴，端服晨晖。圣灵戾止，翊我皇则。上绥四宇，下洋万国。永言孝飨，孝飨有容。傧僚赞列，肃肃雍雍。

264. <span id="乐二-264"></span>
右夕牲歌词。

265. <span id="乐二-265"></span>
迎神奏《韶夏乐》歌词：

266. <span id="乐二-266"></span>
宫黝黝，复殿微微。璇除肃召，釭璧彤辉。黼帟神凝，玉堂严馨。圆火夕耀，方水朝清。金枝委树，翠镫伫县。渟波澄宿，华汉浮天。恭事既夙，虔心有慕。仰降皇灵，俯宁依祚。

267. <span id="乐二-267"></span>
皇帝入庙北门奏《永至乐》歌词：皇明鬯矣，孝容以昭。銮华羽迾，拂汉涵滈。申申嘉夜，翊翊休朝。行金景送，步玉风《韶》。师承祀则，肃对禋祧。

268. <span id="乐二-268"></span>
太祝稞地奏登歌乐词二章：

269. <span id="乐二-269"></span>
帝容承祀，练时涓日。九重彻关，四灵宾室。肃倡函音，庶旄委佾。休灵告飨，嘉荐尚芬。玉瑚饰列，桂簋昭陈。具司选礼，翼翼振振。

270. <span id="乐二-270"></span>
稞崇祀典，酎恭孝时。礼无爽物，信靡愧词。精华孚鬯，诚监昭通。升歌翊节，下管调风。皇心履变，敬明尊亲。大哉孝德，至矣交神。

271. <span id="乐二-271"></span>
章皇太后神室奏《章德凯容》之乐舞歌词：幽瑞浚灵，表彰嫔圣。翊载徽文，敷光崇庆。上纬缠祥，中维饰咏。永属辉猷，联昌景命。

272. <span id="乐二-272"></span>
昭皇太后神室奏《昭德凯容》之乐舞歌词，明帝造：表灵缠象，缵仪纬风。膺华丹耀，登瑞紫穹。训形霄宇，武彰宸宫。腾芬金会，写德声容。

273. <span id="乐二-273"></span>
宣皇太后神室奏《宣德凯容》之乐舞歌词，明帝造：天枢凝耀，地纽俪辉。联光腾世，炳庆翔机。薰蔼中宇，景缠上微。玉颂镂德，金龠传徽。

274. <span id="乐二-274"></span>
皇帝还东壁受福酒奏《嘉时》之乐舞词：礼荐洽，福时昌。皇圣膺嘉祐，帝业凝休祥。居极乘景运，宅德瑞中王。澄明临四表，精华延八乡。洞海周声惠，彻宇丽乾光。灵庆缠世祉，鸿烈永无疆。

275. <span id="乐二-275"></span>
送神奏《昭夏》之乐舞歌词二章：大孝备，盛礼丰。神安留，嘉乐充。旋驾耸，泛青穹。延八虚，辟四空。蔼流景，肃行风。

276. <span id="乐二-276"></span>
昭融教，缉风度。恋皇灵，结深慕。解羽县，辍华树。背璇除，端玉辂。流汪惛，庆国步。

277. <span id="乐二-277"></span>
皇帝诣便殿奏《休成》之乐歌词：酾醴具登，嘉俎咸荐。飨洽诚陈，礼周乐遍。祝词罢稞，序容辍县。跸动端庭，銮回严殿。神仪驻景，华汉亭虚。八灵案卫，三祗解途。翠盖耀澄，璟奕凝宸。玉镳息节，金辂怀音。式诚达孝，底心肃感。追凭皇鉴，思承渊范。神锡懋祉，四纬昭明。仰福帝徽，俯齐庶生。
