---
weight: 105
title: 附录 旧本周书目录序
---

# 附录 旧本周书目录序

1. <span id="附录_旧本周书目录序-1"></span>
《周书》本纪八，列传四十二，合五十篇。唐令狐德棻请撰次，而诏德棻与陈叔达、庾俭成之。

2. <span id="附录_旧本周书目录序-2"></span>
仁宗时，出太清楼本，合史馆秘阁本，又募天下献书而取夏竦、李巽家本，下馆阁是正其文字。今既镂版以传学官，而臣等始预其是正，又序其目录一篇曰：周之六帝，当四海分裂之时，形势劫束。毅然有志合天下于一，而材足以有为者，特文帝而已。文帝召苏绰于稠人之中，始知之未尽也，卧予之言，既当其意，遂起，并昼夜谘诹酬酢，知其果可以断安危治乱之谋，而诎己以听之。考于书，唯府兵之设，敛千岁已散之民而系之兵，庶几得三代之遗意，能不骇人视听以就其事，而效见于后世。文帝尝患文章浮薄，使绰为《大诰》以劝，而卒能变一时士大夫之制作。然则势在人上而欲鼓舞其下者，奚患不成。虽然，非文帝之智内有以得于己，而苏绰之守外不诎于人，则未可必其能然也。以彼君臣之相遭，非以先王之道，而犹且恳恳以诱之言，又况无所待之豪杰，可易以畜哉？夫以德力行仁，所以为王霸之异，而至于诎己任人，则未始不同。然而君能畜臣者，天下之至难。《传》曰：“取人以身，修身以道，修道以仁。”盖道极于不可知之神，而人有其质，推之为天下国家之用者，以其粗尔；然非致其精于己，则其粗亦不能以为人。惟能自爱其身，则内不欺其心，内不欺其心，则外不蔽于物，然后好恶无所作，而尚何有己哉？能无己，始可以得己，而足以揆天下之理，知人之言，而邪正无以廋其实，尚何患乎论之不一哉？于是贤能任使之尽其方，而吾所省者以天下之耳目，而小人不能托忠以诬君子，又从而为之劝禁，则小人忿欲之心已黜于冥冥之际，君子乐以其类进而摩厉其俗，凛然有耻。君臣相与谋于上，因敝以新法度，而令能者驰骛于下，有忠信之守而无傅会迁就之患，则法度有怫于民而下不以情赴上者乎？盖虚然后能受天下之实，约然后能操天下之烦。垂缨摄衽，俯仰庙堂，无为以应万几者致其思而已矣。夫思之为王者事，君臣一也，而君之势则异焉。世独颂尧、舜之无为，而安知夫人主自宜无为，而思则不可一日已也。《书》曰：“思曰睿。”扬雄曰：“于道则劳。”其不然欤？盖夫法度善矣，非以道作其人，则不能为之守。而民之多寡，物之丰杀，法度有视时而革者，必待人而后谋，则是可不致其思乎？苟未能此而徒欲法度之革者，是岂先王为治之序哉？彼区区之周，何足以议，徒取其能因一时君臣之致好，犹足以见其效，又况慨然行先王之道而得大有为之势乎！是固不宜无论也。

3. <span id="附录_旧本周书目录序-3"></span>
臣焘、臣安国、臣希谨昧死上
