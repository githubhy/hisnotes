---
weight: 48
title: 卢辩
---

# 卢辩

1. <span id="卢辩-1"></span>
卢辩字景宣，范阳涿人。累世儒学。父靖，太常丞。

2. <span id="卢辩-2"></span>
辩少好学，博通经籍，举秀才，为太学博士。以大戴礼未有解诂，辩乃注之。其兄景裕为当时硕儒，谓辩曰：“昔侍中注小戴，今尔注大戴，庶纂前修矣。”

3. <span id="卢辩-3"></span>
及帝入关，事起仓卒，辩不及至家，单马而从。或问辩曰：“得辞家不？”辩曰：“门外之治，以义断恩，复何辞也。”孝武至长安，授给事黄门侍郎，领著作。太祖以辩有儒术，甚礼之，朝廷大议，常召顾问。赵青雀之乱，魏太子出居渭北。辩时随从，亦不告家人。其执志敢决，皆此类也。寻除太常卿、太子少傅。魏太子及诸王等，皆行束修之礼，受业于辩。进爵范阳公，转少师。

4. <span id="卢辩-4"></span>
自魏末离乱，孝武西迁，朝章礼度，湮坠咸尽。辩因时制宜，皆合轨度。性强记默契，能断大事。凡所创制，处之不疑。累迁尚书右仆射。世宗即位，进位大将军。帝尝与诸公幸其第，儒者荣之。出为宜州刺史。薨，配食太祖庙庭。子慎。

5. <span id="卢辩-5"></span>
初，太祖欲行周官，命苏绰专掌其事。未几而绰卒，乃令辩成之。于是依周礼建六官，置公、卿、大夫、士，并撰次朝仪，车服器用，多依古礼，革汉、魏之法。事并施行。今录辩所述六官着之于篇。天官府辩所述六官，太祖以魏恭帝三年始命行之。自兹厥后，世有损益。宣帝嗣位，事不师古，官员班品，随意变革。至如初置四辅官，及六府诸司复置中大夫，并御正、内史增置上大夫等，则载于外史。余则朝出夕改，莫能详录。于时虽行周礼，其内外众职，又兼用秦汉等官。今略举其名号及命数，附之于左。其纪传内更有余官而于此不载者，亦史阙文也。

6. <span id="卢辩-6"></span>
柱国大将军，大将军。

7. <span id="卢辩-7"></span>
骠骑、车骑等大将军，开府、仪同三司，雍州牧。

8. <span id="卢辩-8"></span>
骠骑、车骑等将军，左、右光禄大夫，户三万以上州刺史。

9. <span id="卢辩-9"></span>
征东、征西、征南、征北、中军、镇军、抚军等将军，左、右金紫光禄大夫，大都督，户二万以上州刺史，京兆尹。

10. <span id="卢辩-10"></span>
平东、平西、平南、平北、前、后将军，左、右将军，左、右银青光禄大夫，帅都督，户一万以上〔州〕刺史，柱国大将军府长史、司马、司录。

11. <span id="卢辩-11"></span>
冠军、辅国等将军，太中、中散等大夫，都督，户五千以上〔州〕刺史，户一万五千以上郡守。

12. <span id="卢辩-12"></span>
镇远、建忠等将军，谏议、诚议等大夫，别将，开府长史、司马、司录，〔户不满五千以下州刺史〕，户一万以上郡守，大呼药。

13. <span id="卢辩-13"></span>
中坚、宁朔等将军；左、右中郎将；仪同府、正八命州长史，司马，司录；户五千以上郡守；小呼药。

14. <span id="卢辩-14"></span>
宁远、扬烈（伏波）等将军；左、右员外常侍；统军；骠骑车骑府、八命州长史，司马，司录；柱国大将军府中郎掾〔属〕；户一千以上郡守；长安、万年县令。

15. <span id="卢辩-15"></span>
〔伏波〕、轻车〔等〕将军；奉车、奉骑等都尉；四征中镇抚军府、正七命州长史，司马，司录；开府府中郎掾属；户不满千以下郡守；户七千以上县令；正八命州呼药。

16. <span id="卢辩-16"></span>
宣威、明威等将军；武贲、冗从等给事；仪同府中郎掾属；柱国大将军府列曹参军；四平前后左右将军府、七命州长史，司马，司录；正八命州别驾；户四千以上县令；八命州呼药。襄威、厉威将军；给事中；奉朝请；军主；开府府列曹参军；冠军辅国府、正六命州长史，司马，司录；正七命州别驾；正八命州治中；七命郡丞；户二千以上县令；正七命州呼药。

17. <span id="卢辩-17"></span>
威烈、讨寇将军，左、右员外侍郎，幢主，仪同府、正八命州列曹参军，柱国府参军，镇远建忠中坚宁朔府长史、司（录）〔马〕，正六命州别驾，正七命州治中，正六命郡丞，户五百以上县令，七命州呼药。

18. <span id="卢辩-18"></span>
荡寇、荡难将军，武骑常侍、侍郎，开府府参军，骠骑车骑府、八命州列曹参军，宁远扬烈伏波轻车府长史，正六命州治中，六命郡丞，户不满五百以下县令，戍主，正六命州呼药。

19. <span id="卢辩-19"></span>
殄寇、殄难将军，强弩、〔积弩〕司马，四征中镇抚〔军〕府、正七命州列曹参军，正五命郡丞。

20. <span id="卢辩-20"></span>
扫寇、扫难将军，〔武骑〕、武威司马，四平前后左右府、七命州列曹参军，戍副，五命郡丞。

21. <span id="卢辩-21"></span>
旷野、横野将军，殿中、员外二司马，冠军辅国府、正六命州列曹参军。

22. <span id="卢辩-22"></span>
武威、武牙将军，淮海、山林二都尉，镇远建忠中坚宁朔宁远扬烈伏波轻车府列曹参军。

23. <span id="卢辩-23"></span>
周制：封郡县五等爵者，皆加开国；授柱国大将军、开府、仪同者，并加使持节、大都督；其开府又加〔骠骑大将军、侍中；其仪同又加〕车骑大将军、散骑常侍；其授总管刺史，则加使持节、诸军事。以此为常。大象元年，诏总管刺史及行兵者，加持节，余悉罢之。建德四年，增置上柱国大将军，改仪同三司为仪同大将军。
