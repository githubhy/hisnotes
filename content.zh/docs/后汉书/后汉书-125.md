---
weight: 126
title: 志第二十六 百官三
---

# 志第二十六 百官三

1. <span id="志第二十六_百官三-1"></span>
宗正 大司农 少府

2. <span id="志第二十六_百官三-2"></span>
宗正，卿一人，中二千石。本注曰：掌序录王国嫡庶之次及诸宗室亲属远近，郡国岁因计上宗室名籍。若有犯法当髡以上，先上诸宗正，宗正以闻，乃报决。

3. <span id="志第二十六_百官三-3"></span>
丞一人，比千石。

4. <span id="志第二十六_百官三-4"></span>
诸公主，每主家令一人，六百石。丞一人，三百石。本注曰：其余属吏增减无常。

5. <span id="志第二十六_百官三-5"></span>
右属宗正。本注曰：中兴省都司空令、丞。

6. <span id="志第二十六_百官三-6"></span>
大司农，卿一人，中二千石。本注曰：掌诸钱谷金帛诸货币。郡国四时上月旦见钱谷簿，其逋未毕，各具别之。边郡诸官请调度者，皆为报给，损多益寡，取相给足。丞一人，比千石。部丞一人，六百石。本注曰：部丞主帑藏。

7. <span id="志第二十六_百官三-7"></span>
太仓令一人，六百石。本注曰：主受郡国传漕谷。丞一人。

8. <span id="志第二十六_百官三-8"></span>
平准令一人，六百石。本注曰：掌知物贾，主练染，作采色。丞一人。

9. <span id="志第二十六_百官三-9"></span>
导官令一人，六百石。本注曰：主舂御米及作乾糒。导，择也。丞一人。

10. <span id="志第二十六_百官三-10"></span>
右属大司农。本注曰：郡国盐官、铁官本属司农，中兴皆属郡县。又有廪牺令，六百石，掌祭祀牺牲雁鹜之属。及雒阳市长、荥阳敖仓官，中兴皆属河南尹。

11. <span id="志第二十六_百官三-11"></span>
余均输等皆省。

12. <span id="志第二十六_百官三-12"></span>
少府，卿一人，中二千石。本注曰：掌中服御诸物，衣服宝货珍膳之属。丞一人，比千石。

13. <span id="志第二十六_百官三-13"></span>
太医令一人，六百石。本注曰：掌诸医。药丞、方丞各一人。本注曰：药丞主药。方丞主药方。

14. <span id="志第二十六_百官三-14"></span>
太官令一人，六百石。本注曰：掌御饮食。左丞、甘丞、汤官丞、果丞各一人。本注曰：左丞主饮食。甘丞主膳具。汤官丞主酒。果丞主果。

15. <span id="志第二十六_百官三-15"></span>
守宫令一人，六百石。本注曰：主御纸笔墨及尚书财用诸物及封泥。丞一人。

16. <span id="志第二十六_百官三-16"></span>
上林苑令一人，六百石。本注曰：主苑中禽兽。颇有民居，皆主之。捕得其兽送太官。丞、尉各一人。

17. <span id="志第二十六_百官三-17"></span>
侍中，比二千石。本注曰：无员。掌侍左右，赞导众事，顾问应对。法驾出，则多识者一人参乘，余皆骑在乘舆车后。本有仆射一人，中兴转为祭酒，或置或否。

18. <span id="志第二十六_百官三-18"></span>
中常侍，千石。本注曰：宦者，无员。后增秩比二千石。掌侍左右，从入内宫，赞导内众事，顾问应对给事。

19. <span id="志第二十六_百官三-19"></span>
黄门侍郎，六百石。本注曰：无员。掌侍从左右，给事中，关通中外。及诸王朝见于殿上，引王就坐。

20. <span id="志第二十六_百官三-20"></span>
小黄门，六百石。本注曰：宦者，无员。掌侍左右，受尚书事。上在内宫，关通中外及中宫已下众事。诸公主及王太妃等有疾苦，则使问之。

21. <span id="志第二十六_百官三-21"></span>
黄门令一人，六百石。本注曰：宦者。主省中诸宦者。丞、从丞各一人。本注曰：宦者。从丞主出入从。

22. <span id="志第二十六_百官三-22"></span>
黄门署长、画室署长、玉堂署长各一人。丙署长七人。皆四百石，黄绶。本注曰：宦者。各主中宫别处。

23. <span id="志第二十六_百官三-23"></span>
中黄门冗从仆射一人，六百石。本注曰：宦者。主中黄门冗从。居则宿卫，直守门户；出则骑从，夹乘舆车。

24. <span id="志第二十六_百官三-24"></span>
中黄门，比百石。本注曰：宦者，无员。后增比三百石。掌给事禁中。

25. <span id="志第二十六_百官三-25"></span>
掖庭令一人，六百石。本注曰：宦者。掌后宫贵人采女事。左右丞、暴室丞各一人。本注曰：宦者。暴室丞主中妇人疾病者，就此室治；其皇后、贵人有罪，亦就此室。

26. <span id="志第二十六_百官三-26"></span>
永巷令一人，六百石。本注曰：宦者。典官婢侍使。丞一人。本注曰：宦者。

27. <span id="志第二十六_百官三-27"></span>
御府令一人，六百石。本注曰：宦者。典官婢作中衣服及补浣之属。丞、织室丞各一人。本注曰：宦者。

28. <span id="志第二十六_百官三-28"></span>
祠祀令一人，六百石。本注曰：典中诸小祠祀。丞一人。本注曰：宦者。

29. <span id="志第二十六_百官三-29"></span>
钩盾令一人，六百石。本注曰：宦者。典诸近池苑囿游观之处。丞、永安丞各一人，三百石。本注曰：宦者。永安，北宫东北别小宫名，有园观。苑中丞、果丞、鸿池丞、南园丞各一人，二百石。本注曰：苑中丞主苑中离官。果丞主果园。鸿池，池名，在雒阳东二十里。南园在雒水南。濯龙监、直里监各一人，四百石。本注曰：濯龙亦园名，近北宫。直里亦园名也，在雒阳城西南角。

30. <span id="志第二十六_百官三-30"></span>
中藏府令一人，六百石。本注曰：掌中币帛金银诸货物。丞一人。

31. <span id="志第二十六_百官三-31"></span>
内者令一人，六百石。本注曰：掌宫中布张诸亵物。左右丞各一人。

32. <span id="志第二十六_百官三-32"></span>
尚方令一人，六百石。本注曰：掌上手工作御刀剑诸好器物。丞一人。

33. <span id="志第二十六_百官三-33"></span>
尚方令一人，千石。本注曰：承秦所置，武帝用宦者，更为中书谒者令，成帝用士人，复故。掌凡选署及奏下尚书曹文书众事。

34. <span id="志第二十六_百官三-34"></span>
尚书仆射一人，六百石。本注曰：署尚书事，令不在则奏下众事。

35. <span id="志第二十六_百官三-35"></span>
尚书六人，六百石。本注曰：成帝初署尚书四人，分为四曹：常侍曹尚书主公卿事，二千石曹尚书主郡国二千石事，民曹尚书主凡吏上书事，客曹尚书主外国夷狄事。世祖承遵，后分二千石曹，又分客曹为南主客曹、北主客曹，凡六曹。

36. <span id="志第二十六_百官三-36"></span>
左右丞各一人，四百石。本注曰：掌录文书期会。左丞主吏民章报及驺伯史。右丞假署印绶及纸笔墨诸财用库藏。侍郎三十六人，四百石。本注曰：一曹有六人，主作文书起草。令史十八人，二百石。本注曰：曹有三，主书。后增剧曹三人，合二十一人。

37. <span id="志第二十六_百官三-37"></span>
符节令一人，六百石。本注曰：为符节台率，主符节事。凡遣使掌授节。尚符玺郎中四人。本注曰：旧二人在中，主玺及虎符、竹符之半者。符节令史，二百石。本注曰：掌书。

38. <span id="志第二十六_百官三-38"></span>
御史中丞一人，千石。本注曰：御史大夫之丞也。旧别监御史在殿中，密举非法。及御史大夫转为司空，因别留中，为御史台率，后又属少府。治书侍御史二人，六百石。本注曰：掌选明法律者为之。凡天下诸谳疑事，掌以法律当其是非。侍御史十五人，六百石。本注曰：掌察举非法，受公卿群吏奏事，有违失举劾之。凡郊庙之祠及大朝会、大封拜，则二人监威仪，有违失则劾奏。

39. <span id="志第二十六_百官三-39"></span>
兰台令史，六百石。本注曰：掌奏及印工文书。

40. <span id="志第二十六_百官三-40"></span>
右属少府。本注曰：职属少府者，自太医、上林凡四官。自侍中至御史，皆以文属焉。承秦，凡山泽陂池之税，名曰禁钱，属少府。世祖改属司农，考工转属太仆，都水属郡国。孝武帝初置水衡都尉，秩比二千石，别主上林苑有离官燕休之处，世祖省之，并其职于少府。每立秋貙刘之日，辄暂置水衡都尉，事讫乃罢之。少府本六丞，省五。又省汤官、织室令，置丞。又省上林十池监，胞人长丞，宦者、昆台、佽飞三令，二十一丞。又省水衡属官令、长、丞、尉二十余人。

41. <span id="志第二十六_百官三-41"></span>
章和以下，中官稍广，加尝药、太官、御者、钩盾、尚方、考工、别作监，皆六百石，宦者为之，转为兼副，或省，故录本官。
