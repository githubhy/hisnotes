---
weight: 101
title: 志第一 律历上
---

# 志第一 律历上

1. <span id="志第一_律历上-1"></span>
律准 候气

2. <span id="志第一_律历上-2"></span>
古之人论数也，曰“物生而后有象，象而后有滋，滋而后有数”。然则天地初形，人物既著，则算数之事生矣。记称大桡作甲子，隶首作数。二者既立，以比日表，以管万事。夫一、十、百、千、万，所同用也；律、度、量、衡、历，其别用也。故体有长短，检以度；物有多少，受以量；量有轻重，平以权衡；声有清浊，协以律吕；三光运行，纪以历数：然后幽隐之情，精微之变，可得而综也。

3. <span id="志第一_律历上-3"></span>
汉兴，北平侯张苍首治律历。孝武正乐，置协律之官。至元始中，博征通知钟律者，考其意义。羲和刘歆，典领条奏；前史班固，取以为志。而元帝时，郎中京房（房字君明），知五声之音，六律之数。上使太子太傅（韦）玄成（字少翁）、谏议大夫章，杂试问房于乐府。房对：“受学故小黄令焦延寿。六十律相生之法：以上生下，皆三生二；以下生上，皆三生四。阳下生阴，阴上生阳，终于中吕，而十二律毕矣。中吕上生执始，执始下生去灭，上下相生，终于南事，六十律毕矣。夫十二律之变至于六十，犹八卦之变至于六十四也。宓羲作《易》，纪阳气之初，以为律法。建日冬至之声，以黄钟为宫，太蔟为商，姑洗为角，林钟为徵，南吕为羽，应钟为变宫，蕤宾为变徵。此声气之元，五音之正也。故各统一日。其余以次运行，当日者各自为宫，而商、徵以类从焉。《礼运篇》曰‘五声、六律、十二管还相为宫’，此之谓也。以六十律分期之日，黄钟自冬至始，及冬至而复，阴阳寒燠风雨之占生焉。于以检摄群音，考其高下，苟非草木之声，则无不有所合。《虞书》曰‘律和声’，此之谓也。”房又曰：“竹声不可以度调，故作准以定数。准之状如瑟，长丈而十三弦，隐间九尺，以应黄钟之律九寸；中央一弦，下有画分寸，以为六十律清浊之节。”房言律详于歆所奏，其术施行于史官，候部用之。文多不悉载。故总其本要，以续《前志》。

4. <span id="志第一_律历上-4"></span>
《律术》曰：阳以圆为形，其性动；阴以方为节，其性静。动者数三，静者数二。以阳生阴，倍之；以阴生阳，四之：皆三而一。阳生阴曰下生，阴生阳曰上生。上生不得过黄钟之浊，下生不得及黄钟之清。皆参天两地，圆盖方覆，六耦承奇之道也。黄钟，律吕之首，而生十一律者也。其相生也，皆三分而损益之。

5. <span id="志第一_律历上-5"></span>
是故十二律之得十七万七千一百四十七，是为黄钟之实。又以二乘而三约之，是为下生林钟之实。又以四乘而三约之，是为上生太蔟之实。推此上下，以定六十律之实。以九三之，得万九千六百八十三为法。于律为寸，于准为尺。不盈者十之，所得为分。又不盈十之，所得为小分。以其余正其强弱。

6. <span id="志第一_律历上-6"></span>
黄钟，十七万七千一百四十七。

7. <span id="志第一_律历上-7"></span>
下生林钟。 黄钟为宫，太蔟商，林钟徵。

8. <span id="志第一_律历上-8"></span>
一日。 律，九寸。 准，九尺。

9. <span id="志第一_律历上-9"></span>
色肓，十七万六千七百七十六。

10. <span id="志第一_律历上-10"></span>
下生谦待。 色肓为宫，未知商，谦待徵。

11. <span id="志第一_律历上-11"></span>
六日。 律，八寸九分小分八微强。 准，八尺九寸万五千九百七十三。

12. <span id="志第一_律历上-12"></span>
执始，十七万四千七百六十二。

13. <span id="志第一_律历上-13"></span>
下生去灭。 执始为宫，时息商，去灭徵。

14. <span id="志第一_律历上-14"></span>
六日。 律，八寸八分小分七大强。 准，八尺八寸万五千五百一十六。

15. <span id="志第一_律历上-15"></span>
丙盛，十七万二千四百一十。

16. <span id="志第一_律历上-16"></span>
下生安度。 丙盛为宫，屈齐商，安度徵。

17. <span id="志第一_律历上-17"></span>
六日。 律，八寸七分小分六微弱。 准，八尺七寸万一千六百七十九。

18. <span id="志第一_律历上-18"></span>
分动，十七万八十九。

19. <span id="志第一_律历上-19"></span>
下生归嘉。 分动为宫，随期商，归嘉徵。

20. <span id="志第一_律历上-20"></span>
六日。 律，八寸六分小分四强。 准，八尺六寸八千一百五十二。

21. <span id="志第一_律历上-21"></span>
质末，十六万七千八百。

22. <span id="志第一_律历上-22"></span>
下生否与。 质末为宫，形晋商，否与徵。

23. <span id="志第一_律历上-23"></span>
六日。 律，八寸五分小分二半强。 准，八尺五寸四千九百四十五。

24. <span id="志第一_律历上-24"></span>
大吕，十六万五千八百八十八。

25. <span id="志第一_律历上-25"></span>
下生夷则。 大吕为宫，夹钟商，夷则徵。

26. <span id="志第一_律历上-26"></span>
八日。 律，八寸四分小分三弱。 准，八尺四寸五千五百八。

27. <span id="志第一_律历上-27"></span>
分否，十六万三千六百五十四。

28. <span id="志第一_律历上-28"></span>
下生解形。 分否为宫，开时商，解形徵。

29. <span id="志第一_律历上-29"></span>
八日。 律，八寸三分小分一强。 准，八尺三寸二千八百五十一。

30. <span id="志第一_律历上-30"></span>
凌阴，十六万一千四百五十二。

31. <span id="志第一_律历上-31"></span>
下生去南。 凌阴为宫，族嘉商，去南徵。

32. <span id="志第一_律历上-32"></span>
八日。 律，八寸二分小分一弱。 准，八尺二寸五百一十四。

33. <span id="志第一_律历上-33"></span>
少出，十五万九千二百八十。

34. <span id="志第一_律历上-34"></span>
下生分积。 少出为宫，争南商，分积徵。

35. <span id="志第一_律历上-35"></span>
六日。 律，八寸小分九强。 准，八尺万八千一百六十。

36. <span id="志第一_律历上-36"></span>
太蔟，十五万七千四百六十四。

37. <span id="志第一_律历上-37"></span>
下生南吕。 太蔟为宫，姑洗商，南吕徵。

38. <span id="志第一_律历上-38"></span>
一日。 律，八寸。 准，八尺。

39. <span id="志第一_律历上-39"></span>
未知，十五万七千一百三十四。

40. <span id="志第一_律历上-40"></span>
下生白吕。 未知为宫，南授商，白吕徵。

41. <span id="志第一_律历上-41"></span>
六日。 律，七寸九分小分八强。 准，七尺九寸万六千三百八十三。

42. <span id="志第一_律历上-42"></span>
时息，十五万五千三百四十四。

43. <span id="志第一_律历上-43"></span>
下生结躬。 时息为宫，变虞商，结躬徵。

44. <span id="志第一_律历上-44"></span>
六日。 律，七寸八分小分九少强。 准，七尺八寸万八千一百六十六。

45. <span id="志第一_律历上-45"></span>
屈齐，十五万三千二百五十三。

46. <span id="志第一_律历上-46"></span>
下生归期。 屈齐为宫，路时商，归期徵。

47. <span id="志第一_律历上-47"></span>
六日。 律，七寸七分小分九弱。 准，七尺七寸万六千九百三十九。

48. <span id="志第一_律历上-48"></span>
随期，十五万一千一百九十。

49. <span id="志第一_律历上-49"></span>
下生未卯。 随期为宫，形始商，未卯徵。

50. <span id="志第一_律历上-50"></span>
六日。 律，七寸六分小分八强。 准，七尺六寸万五千九百九十二。

51. <span id="志第一_律历上-51"></span>
形晋，十四万九千一百五十六。

52. <span id="志第一_律历上-52"></span>
下生夷汗。 形晋为宫，依行商，夷汗徵。

53. <span id="志第一_律历上-53"></span>
六日。 律，七寸五分小分八弱。 准，七尺五寸万五千三百三十五。

54. <span id="志第一_律历上-54"></span>
夹钟，十四万七千四百五十六。

55. <span id="志第一_律历上-55"></span>
下生无射。 夹钟为宫，中吕商，无射徵。

56. <span id="志第一_律历上-56"></span>
六日。 律，七寸四分小分九强。 准，七尺四寸万八千一十八。

57. <span id="志第一_律历上-57"></span>
开时，十四万五千四百七十。

58. <span id="志第一_律历上-58"></span>
下生闭掩。 开时为宫，南中商，闭掩徵。

59. <span id="志第一_律历上-59"></span>
八日。律，七寸三分小分九微强。准，七尺三寸七万七千八百四十一。

60. <span id="志第一_律历上-60"></span>
族嘉，十四万三千五百一十三。

61. <span id="志第一_律历上-61"></span>
下生邻齐。 族喜为宫，内负商，邻齐徵。

62. <span id="志第一_律历上-62"></span>
八日。 律，七寸二分小分九微强。 准，七尺二寸万七千九百五十四。

63. <span id="志第一_律历上-63"></span>
争南，十四万一千五百八十二。

64. <span id="志第一_律历上-64"></span>
下生期保。 争南为宫，物应商，期保徵。

65. <span id="志第一_律历上-65"></span>
八日。 律，七寸一分小分九强。 准，七尺一寸万八千三百二十七。

66. <span id="志第一_律历上-66"></span>
姑洗，十三万九千九百六十八。

67. <span id="志第一_律历上-67"></span>
下生应钟。 姑洗为宫，蕤宾商，应钟徵。

68. <span id="志第一_律历上-68"></span>
一日。 律，七寸一分小分一微强。 准，七尺一寸二千一百八十七。

69. <span id="志第一_律历上-69"></span>
南授，十三万九千六百七十四。

70. <span id="志第一_律历上-70"></span>
下生分乌。 南授为宫，南事商，分乌徵。

71. <span id="志第一_律历上-71"></span>
六日。 律，七寸小分九大强。 准，七尺万八千九百三十。

72. <span id="志第一_律历上-72"></span>
变虞，十三万八千八十四。

73. <span id="志第一_律历上-73"></span>
下生迟内。 变虞为宫，盛变商，迟内徵。

74. <span id="志第一_律历上-74"></span>
六日。 律，七寸小分一半强。 准，七尺三千三十。

75. <span id="志第一_律历上-75"></span>
路时，十三万六千二百二十五。

76. <span id="志第一_律历上-76"></span>
下生未育。 路时为宫，离宫商，未育徵。

77. <span id="志第一_律历上-77"></span>
六日。 律，六寸九分小分二微强。 准，六尺九寸四千一百二十三。

78. <span id="志第一_律历上-78"></span>
形始，十三万四千三百九十二。

79. <span id="志第一_律历上-79"></span>
下生迟时。 形始为宫，制时商，迟时徵。

80. <span id="志第一_律历上-80"></span>
五日。 律，六寸八分小分三弱。 准，六尺八寸五千四百七十六。

81. <span id="志第一_律历上-81"></span>
依行，十三万二千五百八十二。

82. <span id="志第一_律历上-82"></span>
上生色育。 依行为宫，谦待商，色育徵。

83. <span id="志第一_律历上-83"></span>
七日。 律，六寸七分小分三半强。 准，六尺七寸七千五十九。

84. <span id="志第一_律历上-84"></span>
中吕，十三万一千七十二。

85. <span id="志第一_律历上-85"></span>
上生执始。 中吕为宫，去灭商，执始徵。

86. <span id="志第一_律历上-86"></span>
八日。 律，六寸六分小分六弱。 准，六尺六寸万一千六百四十二。

87. <span id="志第一_律历上-87"></span>
南中，十二万九千三百八。

88. <span id="志第一_律历上-88"></span>
上生丙盛。 南中为宫，安度商，丙盛徵。

89. <span id="志第一_律历上-89"></span>
七日。律，六寸五分小分七徵弱。 准，六尺五寸万三千六百八十五。

90. <span id="志第一_律历上-90"></span>
内负，十二万七千五百六十七。

91. <span id="志第一_律历上-91"></span>
上生分动。 内负为宫，归嘉商，分动徵。

92. <span id="志第一_律历上-92"></span>
八日。 律，六寸四分小分八微强。 准，六尺四寸万五千九百五十八。

93. <span id="志第一_律历上-93"></span>
物应，十二万五千八百五十。

94. <span id="志第一_律历上-94"></span>
上生质末。 物应为宫，否与商，质末徵。

95. <span id="志第一_律历上-95"></span>
七日。 律，六寸三分小分九强。 准，六尺三寸万八千四百七十一。

96. <span id="志第一_律历上-96"></span>
蕤宾，十二万四千四百一十六。

97. <span id="志第一_律历上-97"></span>
上生大吕。 蕤宾为宫，夷则商，大吕徵。

98. <span id="志第一_律历上-98"></span>
一日。 律，六寸三分小分二微强。 准，六尺三寸四千一百三十一。

99. <span id="志第一_律历上-99"></span>
南事，十二万四千一百五十四。

100. <span id="志第一_律历上-100"></span>
不生。 南事穷，无商、徵，不为宫。

101. <span id="志第一_律历上-101"></span>
七日。 律，六寸三分小分一弱。 准，六尺三寸一千五百一十一。

102. <span id="志第一_律历上-102"></span>
盛变，十二万二千七百四十一。

103. <span id="志第一_律历上-103"></span>
上生分否。 盛变为宫，解形商，分否徵。

104. <span id="志第一_律历上-104"></span>
七日。 律，六寸二分小分三半强。 准，六尺二寸七千六十四。

105. <span id="志第一_律历上-105"></span>
离宫，十二万一千八十九。

106. <span id="志第一_律历上-106"></span>
上生凌阴。 离宫为宫，去南商，凌阴徵。

107. <span id="志第一_律历上-107"></span>
七日。 律，六寸一分小分五微强。 准，六尺一寸万二百二十七。

108. <span id="志第一_律历上-108"></span>
制时，十一万九千四百六十。

109. <span id="志第一_律历上-109"></span>
上生少出。 制时为宫，分积商，少出徵。

110. <span id="志第一_律历上-110"></span>
八日。 律，六寸小分七弱。 准，六尺万三千六百二十。

111. <span id="志第一_律历上-111"></span>
林钟，十一万八千九十八。

112. <span id="志第一_律历上-112"></span>
上生太蔟。 林钟为宫，南吕商，太蔟徵。

113. <span id="志第一_律历上-113"></span>
一日。 律，六寸。 准，六尺。

114. <span id="志第一_律历上-114"></span>
谦待，十一万七千八百五十一。

115. <span id="志第一_律历上-115"></span>
上生未知。 谦待为宫，白吕商，未知徵。

116. <span id="志第一_律历上-116"></span>
五日。 律，五寸九分小分九弱。 准，五尺九寸万七千二百一十三。

117. <span id="志第一_律历上-117"></span>
去灭，十一万六千五百八。

118. <span id="志第一_律历上-118"></span>
上生时息。 去灭为宫，结躬商，时息徵。

119. <span id="志第一_律历上-119"></span>
七日。 律，五寸九分小分二弱。 准，五尺九寸三千七百八十三。

120. <span id="志第一_律历上-120"></span>
安度，十一万四千九百四十。

121. <span id="志第一_律历上-121"></span>
上生屈齐。 安度为宫，归期商，屈齐徵。

122. <span id="志第一_律历上-122"></span>
六日。 律，五寸八分小分四微弱。 准，五尺八寸七千七百八十六。

123. <span id="志第一_律历上-123"></span>
归嘉，十一万三千三百九十三。

124. <span id="志第一_律历上-124"></span>
上生随期。 归嘉为宫，未卯商，随期徵。

125. <span id="志第一_律历上-125"></span>
六日。 律，五寸七分小分六微弱。 准，五尺七寸万一千九百九十九。

126. <span id="志第一_律历上-126"></span>
否与，十一万一千八百六十七。

127. <span id="志第一_律历上-127"></span>
上生形晋。 否与为宫，夷汗商，形晋徵。

128. <span id="志第一_律历上-128"></span>
五日。 律，五寸六分小分八强。 准，五尺六寸万六千四百二十二。

129. <span id="志第一_律历上-129"></span>
夷则，十一万五百九十二。

130. <span id="志第一_律历上-130"></span>
上生夹钟。 夷则为宫，无射商，夹钟徵。

131. <span id="志第一_律历上-131"></span>
八日。 律，五寸六分小分二弱。 准，五尺六寸三千六百七十二。

132. <span id="志第一_律历上-132"></span>
解形，十万九千一百三。

133. <span id="志第一_律历上-133"></span>
上生开时。 解形为宫，闭掩商，开时徵。

134. <span id="志第一_律历上-134"></span>
八日。 律，五寸五分小分四强。 准，五尺五寸八千四百六十五。

135. <span id="志第一_律历上-135"></span>
去南，十万七千六百三十五。

136. <span id="志第一_律历上-136"></span>
上生族嘉。 去南为宫，邻齐商，族嘉徵。

137. <span id="志第一_律历上-137"></span>
八日。 律，五寸四分小分六大强。 准，五尺四寸万三千四百六十八。

138. <span id="志第一_律历上-138"></span>
分积，十万六千一百八十七。

139. <span id="志第一_律历上-139"></span>
上生争南。 分积为宫，期保商，争南徵。

140. <span id="志第一_律历上-140"></span>
七日。 律，五寸三分小分九半强。 准，五尺三寸万八千六百七十一。

141. <span id="志第一_律历上-141"></span>
南吕，十万四千九百七十六。

142. <span id="志第一_律历上-142"></span>
上生姑洗。 南吕为宫，应钟商，姑洗徵。

143. <span id="志第一_律历上-143"></span>
一日。 律，五寸三分小分三强。 准，五尺三寸六千五百六十一。

144. <span id="志第一_律历上-144"></span>
白吕，十万四千七百五十六。

145. <span id="志第一_律历上-145"></span>
上生南授。 白吕为宫，分乌商，南授徵。

146. <span id="志第一_律历上-146"></span>
五日。 律，五寸三分小分二强。 准，五尺三寸四千三百六十一。

147. <span id="志第一_律历上-147"></span>
结躬，十万三千五百六十三。

148. <span id="志第一_律历上-148"></span>
上生变虞。 结躬为宫，迟内商，变虞徵。

149. <span id="志第一_律历上-149"></span>
六日。 律，五寸二分小分六强。 准，五尺二寸万二一百一十四。

150. <span id="志第一_律历上-150"></span>
归期，十万二千一百六十九。

151. <span id="志第一_律历上-151"></span>
上生路时。 归期为宫，未育商，路时徵。

152. <span id="志第一_律历上-152"></span>
六日。 律，五寸一分小分九微强。 准，五尺一寸万七千八百五十七。

153. <span id="志第一_律历上-153"></span>
未卯，十万七百九十四。

154. <span id="志第一_律历上-154"></span>
上生形始。 未卯为宫，迟时商，形始徵。

155. <span id="志第一_律历上-155"></span>
六日。 律，五寸一分小分二微强。 准，五尺一寸四千一百七。

156. <span id="志第一_律历上-156"></span>
夷汗，九万九千四百三十七。

157. <span id="志第一_律历上-157"></span>
上生依行。 夷汗为宫，色育商，依行徵。

158. <span id="志第一_律历上-158"></span>
七日。 律，五寸小分五强。 准，五尺万二百二十。

159. <span id="志第一_律历上-159"></span>
无射，九万八千三百四。

160. <span id="志第一_律历上-160"></span>
上生中吕。 无射为宫，执始商，中吕徵。

161. <span id="志第一_律历上-161"></span>
八日。 律，四寸九分小分九强。 准，四尺九寸万八千五百七十三。

162. <span id="志第一_律历上-162"></span>
闭掩，九万六千九百八十。

163. <span id="志第一_律历上-163"></span>
上生南中。 闭掩为宫，丙盛商，南中徵。

164. <span id="志第一_律历上-164"></span>
八日。 律，四寸九分小分三弱。 准，四尺九寸五千三百三十三。

165. <span id="志第一_律历上-165"></span>
邻齐，九万五千六百七十五。

166. <span id="志第一_律历上-166"></span>
上生内负。 邻齐为宫，分动商，内负徵。

167. <span id="志第一_律历上-167"></span>
七日。 律，四寸八分小分六微强。 准，四尺八寸万一千九百六十六。

168. <span id="志第一_律历上-168"></span>
期保，九万四千三百八十八。

169. <span id="志第一_律历上-169"></span>
上生物应。 期保为宫，质末商，物应徵。

170. <span id="志第一_律历上-170"></span>
八日。 律，四寸七分小分九半强。 准，四尺七寸万八千七百七十九。

171. <span id="志第一_律历上-171"></span>
应钟，九万三千三百一十二。

172. <span id="志第一_律历上-172"></span>
上生蕤宾。 应钟为宫，大吕商，蕤宾徵。

173. <span id="志第一_律历上-173"></span>
一日。 律，四寸七分小分四微强。 准，四尺七寸八千十九。

174. <span id="志第一_律历上-174"></span>
分乌，九万三千一百一十六。

175. <span id="志第一_律历上-175"></span>
上生南事。 分乌穷次，无徵，不为宫。

176. <span id="志第一_律历上-176"></span>
七百。 律，四寸七分小分三微强。 准，四尺七寸六千五十九。

177. <span id="志第一_律历上-177"></span>
迟内，九万二千五十六。

178. <span id="志第一_律历上-178"></span>
上生盛变。 迟内为宫，分否商，盛变徵。

179. <span id="志第一_律历上-179"></span>
八日。 律，四寸六分小分八弱。 准，四尺六寸万五千一百四十二。

180. <span id="志第一_律历上-180"></span>
未育，九万八百一十七。

181. <span id="志第一_律历上-181"></span>
上生离宫。 未育为宫，凌阴商，离宫徵。

182. <span id="志第一_律历上-182"></span>
八日。 律，四寸六分小分一少强。 准，四尺六寸二千七百五十二。

183. <span id="志第一_律历上-183"></span>
迟时，八万九千五百九十五。

184. <span id="志第一_律历上-184"></span>
上生制时。 迟时为宫，少出商，制时徵。

185. <span id="志第一_律历上-185"></span>
六日。 律，四寸五分小分五强。 准，四尺五寸万二百一十五。

186. <span id="志第一_律历上-186"></span>
截管为律，吹以考声，列以物气，道之本也。术家以其声微而体难知，其分数不明，故作准以代之。准之声，明畅易达，分寸又粗。然弦以缓急清浊，非管无以正也。均其中弦，令与黄钟相得，案画以求诸律，无不如数而应者矣。

187. <span id="志第一_律历上-187"></span>
音声精微，综之者解。元和元年，待诏候钟律殷肜上言：“官无晓六十律以准调音者，故待诏严崇具以准法教子男宣，宣通习。愿召宣补学官，主调乐器。”

188. <span id="志第一_律历上-188"></span>
诏曰：“崇子学审晓律，别其族、协其声者，审试。不得依托父学，以聋为聪。

189. <span id="志第一_律历上-189"></span>
声微妙，独非莫知，独是莫晓。以律错吹，能知命十二律不失一，方为能传崇学耳。”太史丞弘试十二律，其二中，其四不中，其六不知何律，宣遂罢。自此律家莫能为准施弦，候部莫知复见。熹平六年，东观召典律者太子舍人张光等问准意。光等不知，归阅旧藏，乃得其器，形制如房书，犹不能定其弦缓急。音不可书以晓人，知之者欲教而无从，心达者体知而无师，故史官能辨清浊者遂绝。其可以相传者，唯大搉常数及候气而已。

190. <span id="志第一_律历上-190"></span>
夫五音生于阴阳，分为十二律，转生六十，皆所以纪斗气，效物类也。天效以景，地效以响，即律也。阴阳和则景至，律气应则灰除。是故天子常以日冬夏至御前殿，合八能之士，陈八音，听乐均，度晷景，候钟律，权土炭，效阴阳。

191. <span id="志第一_律历上-191"></span>
冬至阳气应，则乐均清，景长极，黄钟通，土炭轻而衡仰。夏至阴气应，则乐均浊，景短极，蕤宾通，土炭重而衡低。进退于先后五日之中，八能各以候状闻，太史封上。郊则和，否则占。候气之法，为室三重，户闭，涂衅必周，密布缇缦。

192. <span id="志第一_律历上-192"></span>
室中以木为案，每律各一，内庳外高，从其方位，加律其上，以葭莩灰抑其内端，案历而候之。气至者灰动。其为气所动者其灰散，人及风所动者其灰聚。殿中候，用玉律十二。惟二至乃候灵台，用竹律六十。候日如其历。
