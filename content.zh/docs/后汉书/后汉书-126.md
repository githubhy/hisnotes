---
weight: 127
title: 志第二十七 百官四
---

# 志第二十七 百官四

1. <span id="志第二十七_百官四-1"></span>
执金吾 太子太傅 大长秋 太子少傅 将作大匠城门校尉 北军中候 司隶校尉

2. <span id="志第二十七_百官四-2"></span>
执金吾一人，中二千石。本注曰：掌宫外戒司非常水火之事。月三绕行宫外，及主兵器。吾犹御也。丞一人，比千石。缇骑二百人。本注曰：无秩，比吏食奉。

3. <span id="志第二十七_百官四-3"></span>
武库令一人，六百石。本注曰：主兵器。丞一人。

4. <span id="志第二十七_百官四-4"></span>
右属执金吾。本注曰：本有式道、左右中候三人，六百石。车驾出，掌在前清道，还持麾至宫门，宫门乃开。中兴但一人，又不常置，每出，以郎兼式道候，事已罢，不复属执金吾。又省中垒、寺互、都船令、丞、尉及左右京辅都尉。

5. <span id="志第二十七_百官四-5"></span>
太子太傅一人，中二千石。本注曰：职掌辅导太子。礼如师，不领官属。

6. <span id="志第二十七_百官四-6"></span>
大长秋一人，二千石。本注曰：承秦将行，宦者。景帝更为大长秋，或用士人。中兴常用宦者，职掌奉宣中宫命。凡给赐宗亲，及宗亲当谒见者关通之，中宫出则从。丞一人，六百石。本注曰：宦者。

7. <span id="志第二十七_百官四-7"></span>
中宫仆一人，千石。本注曰：宦者。主驭。本注曰：太仆，秩二千石，中兴省“太”，减秩千石，以属长秋。

8. <span id="志第二十七_百官四-8"></span>
中宫谒者令一人，六百石。本注曰：宦者。中宫谒者三人，四百石。本注曰：宦者。主报中章。

9. <span id="志第二十七_百官四-9"></span>
中宫尚书五人，六百石。本注曰：宦者。主中文书。

10. <span id="志第二十七_百官四-10"></span>
中宫私府令一人，六百石。本注曰：宦者。主中藏币帛诸物，裁衣被补浣者皆主之。丞一人。本注曰：宦者。

11. <span id="志第二十七_百官四-11"></span>
中宫永巷令一人，六百石。本注曰：宦者。主宫人。丞一人。本注曰：宦者。

12. <span id="志第二十七_百官四-12"></span>
中宫黄门冗从仆射一人，六百石。本注曰：宦者。主中黄门冗从。

13. <span id="志第二十七_百官四-13"></span>
中宫署令一人，六百石。本注曰：宦者。主中宫请署天子数。女骑六人，丞、复道丞各一人。本注曰：宦者。复道丞主中阁道。

14. <span id="志第二十七_百官四-14"></span>
中宫药长一人，四百石。本注曰：宦者。

15. <span id="志第二十七_百官四-15"></span>
右属大长秋。本注曰：承秦，有詹事一人，位在长秋上，亦宦者，主中诸官。

16. <span id="志第二十七_百官四-16"></span>
成帝省之，以其职并长秋。是后皇后当法驾出，则中谒、中宦者职吏权兼詹事奉引，讫罢。宦者诛后，尚书选兼职吏一人奉引云。其中长信、长乐宫者，置少府一人，职如长秋，及余吏皆以宫名为号，员数秩次如中宫。本注曰：帝祖母称长信宫，故有长信少府，长乐少府，位在长秋上，及职吏皆宦者，秩次如中宫。长乐又有卫尉，仆为太仆，皆二千石，在少府上。其崩则省，不常置。

17. <span id="志第二十七_百官四-17"></span>
太子少傅，二千石。本注曰：亦以辅导为职，悉主太子官属。

18. <span id="志第二十七_百官四-18"></span>
太子率更令一人，千石。本注曰：主庶子、舍人更直，职似光禄。

19. <span id="志第二十七_百官四-19"></span>
太子庶子，四百石。本注曰：无员，如三署中郎。

20. <span id="志第二十七_百官四-20"></span>
太子舍人，二百石。本注曰：无员，更直宿卫，如二署郎中。

21. <span id="志第二十七_百官四-21"></span>
太子家令一人，千石。本注曰：主仓谷饮食，职似司农、少府。

22. <span id="志第二十七_百官四-22"></span>
太子仓令一人，六百石。本注曰：主仓谷。

23. <span id="志第二十七_百官四-23"></span>
太子食官令一人，六百石。本注曰：主饮食。

24. <span id="志第二十七_百官四-24"></span>
太子仆一人，千石。本注曰：主车马，职如太仆。

25. <span id="志第二十七_百官四-25"></span>
太子厩长一人，四百石。本注曰：主车马。

26. <span id="志第二十七_百官四-26"></span>
太子门大夫，六百石。本注曰：《旧注》云职比郎将。旧有左右户将，别主左右户直郎，建武以来省之。

27. <span id="志第二十七_百官四-27"></span>
太子中庶子，六百石。本注曰：员五人，职如侍中。

28. <span id="志第二十七_百官四-28"></span>
太子洗马，比六百石。本注曰：《旧注》云员十六人，职如谒者。太子出，则当直者在前导威仪。

29. <span id="志第二十七_百官四-29"></span>
太子中盾一人，四百石。本注曰：主周卫徼循。

30. <span id="志第二十七_百官四-30"></span>
太子卫率一人，四百石。本注曰：主门卫士。

31. <span id="志第二十七_百官四-31"></span>
右属太子少傅。本注曰：凡初即位，未有太子，官属皆罢，唯舍人不省，领属少府。

32. <span id="志第二十七_百官四-32"></span>
将作大匠一人，二千石。本注曰：承秦，曰将作少府，景帝改为将作大匠。

33. <span id="志第二十七_百官四-33"></span>
掌修作宗庙、路寝、宫室、陵园木土之功，并树桐梓之类列于道侧。丞一人，六百石。

34. <span id="志第二十七_百官四-34"></span>
左校令一人，六百石。本注曰：掌左工徒。丞一人。

35. <span id="志第二十七_百官四-35"></span>
右校令一人，六百石。本注曰：掌右工徒。丞一人。

36. <span id="志第二十七_百官四-36"></span>
右属将作大匠。

37. <span id="志第二十七_百官四-37"></span>
城门校尉一人，比二千石。本注曰：掌雒阳城门十二所。

38. <span id="志第二十七_百官四-38"></span>
司马一人，千石。本注曰：主兵城门。每门候一人，六百石。本注曰：雒阳城十二门，其正南一门曰平城门，北宫门属卫尉。其余上西门，雍门，广阳门，津门，小苑门，开阳门，秏门，中东门，上东门，穀门，夏门，凡十二门。

39. <span id="志第二十七_百官四-39"></span>
右属城门校尉。

40. <span id="志第二十七_百官四-40"></span>
北军中候一人，六百石。本注曰：掌监五营。

41. <span id="志第二十七_百官四-41"></span>
屯骑校尉一人，比二千石。本注曰：掌宿卫兵。司马一人，千石。

42. <span id="志第二十七_百官四-42"></span>
越骑校尉一人，比二千石。本注曰：掌宿卫兵。司马一人，千石。

43. <span id="志第二十七_百官四-43"></span>
步兵校尉一人，比二千石。本注曰：掌宿卫兵。司马一人，千石。

44. <span id="志第二十七_百官四-44"></span>
长水校尉一人，比二千石。本注曰：掌宿卫兵。司马、胡骑司马各一人，千石。本注曰：掌宿卫，主乌桓骑。

45. <span id="志第二十七_百官四-45"></span>
射声校尉一人，比二千石。本注曰：掌宿卫兵。司马一人，千石。

46. <span id="志第二十七_百官四-46"></span>
右属北军中候。本注曰：旧有中垒校尉，领北军营垒之事。有胡骑、虎贲校尉，皆武帝置。中兴省中垒，但置中候，以监五营。胡骑并长水。虎贲主轻车，并射声。

47. <span id="志第二十七_百官四-47"></span>
凡中二千石，丞比千石。真二千石，丞、长史六百石。比二千石，丞比六百石。令、相千石，丞、尉四百石；其六百石，丞、尉三百石。长、相四百石及三百石，丞、尉皆二百石。诸侯、公主家丞，秩皆比百石。诸边鄣塞尉、诸陵校尉长，皆二百石。有常例者不署秩。

48. <span id="志第二十七_百官四-48"></span>
司隶校尉一人，比二千石。本注曰：孝武帝初置，持节，掌察举百官以下，及京师近郡犯法者。元帝去节，成帝省，建武中复置，并领一州。从事史十二人。

49. <span id="志第二十七_百官四-49"></span>
本注曰：都官从事，主察举百官犯法者。功曹从事，主州选署及众事。别驾从事，校尉行部则奉引，录众事。簿曹从事，主财谷簿书。其有军事，则置兵曹从事，主兵事。其余部郡国从事，每郡国各一人，主督促文书，察举非法，皆州自辟除，故通为百石云。假佐二十五人。本注曰：主簿录阁下事，省文书。门亭长主州正。

50. <span id="志第二十七_百官四-50"></span>
门功曹书佐主选用。《孝经》师主监试经。《月令》师主时节祠祀。律令师主平法律。簿曹书佐主簿书。其余都官书佐及每郡国，各有典郡书佐一人，各主一郡文书，以郡吏补，岁满一更。司隶所部郡七。

51. <span id="志第二十七_百官四-51"></span>
河南尹一人，主京都，特奉朝请。其京兆尹、左冯翊、右扶风三人，汉初都长安，皆秩中二千石，谓之三辅。中兴都雒阳，更以河南郡为尹，以三辅陵庙所在，不改其号，但减其秩。其余弘农、河内、河东三郡。其置尹，冯翊、扶风及太守丞奉之本位，在《地理志》。
